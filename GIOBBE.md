- # GIOBBE - 1
--------------------------------

^{1} Viveva nella terra di Us un uomo chiamato Giobbe, integro e retto, timorato di Dio e lontano dal male. ^{2} Gli erano nati sette figli e tre figlie; ^{3} possedeva settemila pecore e tremila cammelli, cinquecento paia di buoi e cinquecento asine, e una servitù molto numerosa. Quest’uomo era il più grande fra tutti i figli d’oriente.
^{4} I suoi figli solevano andare a fare banchetti in casa di uno di loro, ciascuno nel suo giorno, e mandavano a invitare le loro tre sorelle per mangiare e bere insieme. ^{5} Quando avevano compiuto il turno dei giorni del banchetto, Giobbe li mandava a chiamare per purificarli; si alzava di buon mattino e offriva olocausti per ognuno di loro. Giobbe infatti pensava: «Forse i miei figli hanno peccato e hanno maledetto Dio nel loro cuore». Così era solito fare Giobbe ogni volta.
^{6} Ora, un giorno, i figli di Dio andarono a presentarsi al Signore e anche Satana andò in mezzo a loro. ^{7} Il Signore chiese a Satana: «Da dove vieni?». Satana rispose al Signore: «Dalla terra, che ho percorso in lungo e in largo». ^{8} Il Signore disse a Satana: «Hai posto attenzione al mio servo Giobbe? Nessuno è come lui sulla terra: uomo integro e retto, timorato di Dio e lontano dal male». ^{9} Satana rispose al Signore: «Forse che Giobbe teme Dio per nulla? ^{10} Non sei forse tu che hai messo una siepe intorno a lui e alla sua casa e a tutto quello che è suo? Tu hai benedetto il lavoro delle sue mani e i suoi possedimenti si espandono sulla terra. ^{11} Ma stendi un poco la mano e tocca quanto ha, e vedrai come ti maledirà apertamente!». ^{12} Il Signore disse a Satana: «Ecco, quanto possiede è in tuo potere, ma non stendere la mano su di lui». Satana si ritirò dalla presenza del Signore.
^{13} Un giorno accadde che, mentre i suoi figli e le sue figlie stavano mangiando e bevendo vino in casa del fratello maggiore, ^{14} un messaggero venne da Giobbe e gli disse: «I buoi stavano arando e le asine pascolando vicino ad essi. ^{15} I Sabei hanno fatto irruzione, li hanno portati via e hanno passato a fil di spada i guardiani. Sono scampato soltanto io per raccontartelo».
^{16} Mentre egli ancora parlava, entrò un altro e disse: «Un fuoco divino è caduto dal cielo: si è appiccato alle pecore e ai guardiani e li ha divorati. Sono scampato soltanto io per raccontartelo».
^{17} Mentre egli ancora parlava, entrò un altro e disse: «I Caldei hanno formato tre bande: sono piombati sopra i cammelli e li hanno portati via e hanno passato a fil di spada i guardiani. Sono scampato soltanto io per raccontartelo».
^{18} Mentre egli ancora parlava, entrò un altro e disse: «I tuoi figli e le tue figlie stavano mangiando e bevendo vino in casa del loro fratello maggiore, ^{19} quand’ecco un vento impetuoso si è scatenato da oltre il deserto: ha investito i quattro lati della casa, che è rovinata sui giovani e sono morti. Sono scampato soltanto io per raccontartelo».
^{20} Allora Giobbe si alzò e si stracciò il mantello; si rase il capo, cadde a terra, si prostrò ^{21} e disse:
«Nudo uscii dal grembo di mia madre,  
e nudo vi ritornerò.  
Il Signore ha dato, il Signore ha tolto,  
sia benedetto il nome del Signore!».  
^{22} In tutto questo Giobbe non peccò e non attribuì a Dio nulla di ingiusto.

- # GIOBBE - 2
--------------------------------

^{1} Accadde, un giorno, che i figli di Dio andarono a presentarsi al Signore, e anche Satana andò in mezzo a loro a presentarsi al Signore. ^{2} Il Signore chiese a Satana: «Da dove vieni?». Satana rispose al Signore: «Dalla terra, che ho percorso in lungo e in largo». ^{3} Il Signore disse a Satana: «Hai posto attenzione al mio servo Giobbe? Nessuno è come lui sulla terra: uomo integro e retto, timorato di Dio e lontano dal male. Egli è ancora saldo nella sua integrità; tu mi hai spinto contro di lui per rovinarlo, senza ragione». ^{4} Satana rispose al Signore: «Pelle per pelle; tutto quello che possiede, l’uomo è pronto a darlo per la sua vita. ^{5} Ma stendi un poco la mano e colpiscilo nelle ossa e nella carne e vedrai come ti maledirà apertamente!». ^{6} Il Signore disse a Satana: «Eccolo nelle tue mani! Soltanto risparmia la sua vita».
^{7} Satana si ritirò dalla presenza del Signore e colpì Giobbe con una piaga maligna, dalla pianta dei piedi alla cima del capo. ^{8} Giobbe prese un coccio per grattarsi e stava seduto in mezzo alla cenere. ^{9} Allora sua moglie disse: «Rimani ancora saldo nella tua integrità? Maledici Dio e muori!». ^{10} Ma egli le rispose: «Tu parli come parlerebbe una stolta! Se da Dio accettiamo il bene, perché non dovremmo accettare il male?».
In tutto questo Giobbe non peccò con le sue labbra.  
^{11} Tre amici di Giobbe vennero a sapere di tutte le disgrazie che si erano abbattute su di lui. Partirono, ciascuno dalla sua contrada, Elifaz di Teman, Bildad di Suach e Sofar di Naamà, e si accordarono per andare a condividere il suo dolore e a consolarlo. ^{12} Alzarono gli occhi da lontano, ma non lo riconobbero. Levarono la loro voce e si misero a piangere. Ognuno si stracciò il mantello e lanciò polvere verso il cielo sul proprio capo. ^{13} Poi sedettero accanto a lui in terra, per sette giorni e sette notti. Nessuno gli rivolgeva una parola, perché vedevano che molto grande era il suo dolore.

- # GIOBBE - 3
--------------------------------

^{1} Allora Giobbe aprì la bocca e maledisse il suo giorno. ^{2} Prese a dire:
^{3} «Perisca il giorno in cui nacqui
e la notte in cui si disse: “È stato concepito un maschio!”.  
^{4} Quel giorno divenga tenebra,
non se ne curi Dio dall’alto,  
né brilli mai su di esso la luce.  
^{5} Lo rivendichino la tenebra e l’ombra della morte,
gli si stenda sopra una nube  
e lo renda spaventoso l’oscurarsi del giorno!  
^{6} Quella notte se la prenda il buio,
non si aggiunga ai giorni dell’anno,  
non entri nel conto dei mesi.  
^{7} Ecco, quella notte sia sterile,
e non entri giubilo in essa.  
^{8} La maledicano quelli che imprecano il giorno,
che sono pronti a evocare Leviatàn.  
^{9} Si oscurino le stelle della sua alba,
aspetti la luce e non venga  
né veda le palpebre dell’aurora,  
^{10} poiché non mi chiuse il varco del grembo materno,
e non nascose l’affanno agli occhi miei!  
^{11} Perché non sono morto fin dal seno di mia madre
e non spirai appena uscito dal grembo?  
^{12} Perché due ginocchia mi hanno accolto,
e due mammelle mi allattarono?  
^{13} Così, ora giacerei e avrei pace,
dormirei e troverei riposo  
^{14} con i re e i governanti della terra,
che ricostruiscono per sé le rovine,  
^{15} e con i prìncipi, che posseggono oro
e riempiono le case d’argento.  
^{16} Oppure, come aborto nascosto, più non sarei,
o come i bambini che non hanno visto la luce.  
^{17} Là i malvagi cessano di agitarsi,
e chi è sfinito trova riposo.  
^{18} Anche i prigionieri hanno pace,
non odono più la voce dell’aguzzino.  
^{19} Il piccolo e il grande là sono uguali,
e lo schiavo è libero dai suoi padroni.  
^{20} Perché dare la luce a un infelice
e la vita a chi ha amarezza nel cuore,  
^{21} a quelli che aspettano la morte e non viene,
che la cercano più di un tesoro,  
^{22} che godono fino a esultare
e gioiscono quando trovano una tomba,  
^{23} a un uomo, la cui via è nascosta
e che Dio ha sbarrato da ogni parte?  
^{24} Perché al posto del pane viene la mia sofferenza
e si riversa come acqua il mio grido,  
^{25} perché ciò che temevo mi è sopraggiunto,
quello che mi spaventava è venuto su di me.  
^{26} Non ho tranquillità, non ho requie,
non ho riposo ed è venuto il tormento!».

- # GIOBBE - 4
--------------------------------

^{1} Elifaz di Teman prese a dire:
^{2} «Se uno tenta di parlare, ti sarà gravoso?
Ma chi può trattenere le parole?  
^{3} Ecco, sei stato maestro di molti
e a mani stanche hai ridato vigore;  
^{4} le tue parole hanno sorretto chi vacillava
e le ginocchia che si piegavano hai rafforzato.  
^{5} Ma ora che questo accade a te, ti è gravoso;
capita a te e ne sei sconvolto.  
^{6} La tua pietà non era forse la tua fiducia,
e la tua condotta integra la tua speranza?  
^{7} Ricordalo: quale innocente è mai perito
e quando mai uomini retti furono distrutti?  
^{8} Per quanto io ho visto, chi ara iniquità
e semina affanni, li raccoglie.  
^{9} A un soffio di Dio periscono
e dallo sfogo della sua ira sono annientati.  
^{10} Ruggisce il leone, urla la belva,
e i denti dei leoncelli si frantumano;  
^{11} il leone perisce per mancanza di preda,
e i figli della leonessa si disperdono.  
^{12} A me fu recata, furtiva, una parola
e il mio orecchio ne percepì il lieve sussurro.  
^{13} Negli incubi delle visioni notturne,
quando il torpore grava sugli uomini,  
^{14} terrore mi prese e spavento,
che tutte le ossa mi fece tremare;  
^{15} un vento mi passò sulla faccia,
sulla pelle mi si drizzarono i peli.  
^{16} Stava là uno, ma non ne riconobbi l'aspetto,
una figura era davanti ai miei occhi.  
Poi udii una voce sommessa:  
^{17} “Può l’uomo essere più retto di Dio,
o il mortale più puro del suo creatore?  
^{18} Ecco, dei suoi servi egli non si fida
e nei suoi angeli trova difetti,  
^{19} quanto più in coloro che abitano case di fango,
che nella polvere hanno il loro fondamento!  
Come tarlo sono schiacciati,  
^{20} sono annientati fra il mattino e la sera,
senza che nessuno ci badi, periscono per sempre.  
^{21} Non viene forse strappata la corda della loro tenda,
sicché essi muoiono, ma senza sapienza?”.

- # GIOBBE - 5
--------------------------------

^{1} Grida pure! Ti risponderà forse qualcuno?
E a chi fra i santi ti rivolgerai?  
^{2} Poiché la collera uccide lo stolto
e l’invidia fa morire lo sciocco.  
^{3} Ho visto lo stolto mettere radici
e subito ho dichiarato maledetta la sua dimora.  
^{4} I suoi figli non sono mai al sicuro,
e in tribunale sono oppressi, senza difensore;  
^{5} l’affamato ne divora la messe,
anche se ridotta a spine, la porterà via  
e gente assetata agognerà le sue sostanze.  
^{6} Non esce certo dal suolo la sventura
né germoglia dalla terra il dolore,  
^{7} ma è l’uomo che genera pene,
come le scintille volano in alto.  
^{8} Io, invece, mi rivolgerei a Dio
e a Dio esporrei la mia causa:  
^{9} a lui, che fa cose tanto grandi da non potersi indagare,
meraviglie da non potersi contare,  
^{10} che dà la pioggia alla terra
e manda l’acqua sulle campagne.  
^{11} Egli esalta gli umili
e solleva a prosperità gli afflitti;  
^{12} è lui che rende vani i pensieri degli scaltri,
perché le loro mani non abbiano successo.  
^{13} Egli sorprende i saccenti nella loro astuzia
e fa crollare il progetto degli scaltri.  
^{14} Di giorno incappano nel buio,
in pieno sole brancolano come di notte.  
^{15} Egli invece salva il povero dalla spada della loro bocca
e dalla mano del violento.  
^{16} C’è speranza per il misero,
ma chi fa l’ingiustizia deve chiudere la bocca.  
^{17} Perciò, beato l’uomo che è corretto da Dio:
non sdegnare la correzione dell’Onnipotente,  
^{18} perché egli ferisce e fascia la piaga,
colpisce e la sua mano risana.  
^{19} Da sei tribolazioni ti libererà
e alla settima il male non ti toccherà;  
^{20} nella carestia ti libererà dalla morte
e in guerra dal colpo della spada,  
^{21} sarai al riparo dal flagello della lingua,
né temerai quando giunge la rovina.  
^{22} Della rovina e della fame riderai
né temerai le bestie selvatiche;  
^{23} con le pietre del campo avrai un patto
e le bestie selvatiche saranno in pace con te.  
^{24} Vedrai che sarà prospera la tua tenda,
visiterai la tua proprietà e non sarai deluso.  
^{25} Vedrai che sarà numerosa la tua prole,
i tuoi rampolli come l’erba dei prati.  
^{26} Te ne andrai alla tomba in piena maturità,
come un covone raccolto a suo tempo.  
^{27} Ecco, questo l’abbiamo studiato a fondo, ed è vero.
Ascoltalo e imparalo per il tuo bene».

- # GIOBBE - 6
--------------------------------

^{1} Giobbe prese a dire:
^{2} «Se ben si pesasse la mia angoscia
e sulla stessa bilancia si ponesse la mia sventura,  
^{3} certo sarebbe più pesante della sabbia del mare!
Per questo le mie parole sono così avventate,  
^{4} perché le saette dell’Onnipotente mi stanno infitte,
sicché il mio spirito ne beve il veleno  
e i terrori di Dio mi si schierano contro!  
^{5} Raglia forse l’asino selvatico con l’erba davanti
o muggisce il bue sopra il suo foraggio?  
^{6} Si mangia forse un cibo insipido, senza sale?
O che gusto c’è nel succo di malva?  
^{7} Ciò che io ricusavo di toccare
ora è il mio cibo nauseante!  
^{8} Oh, mi accadesse quello che invoco
e Dio mi concedesse quello che spero!  
^{9} Volesse Dio schiacciarmi,
stendere la mano e sopprimermi!  
^{10} Questo sarebbe il mio conforto,
e io gioirei, pur nell’angoscia senza pietà,  
perché non ho rinnegato i decreti del Santo.  
^{11} Qual è la mia forza, perché io possa aspettare,
o qual è la mia fine, perché io debba pazientare?  
^{12} La mia forza è forse quella dei macigni?
E la mia carne è forse di bronzo?  
^{13} Nulla c’è in me che mi sia di aiuto?
Ogni successo mi è precluso?  
^{14} A chi è sfinito dal dolore è dovuto l’affetto degli amici,
anche se ha abbandonato il timore di Dio.  
^{15} I miei fratelli sono incostanti come un torrente,
come l’alveo dei torrenti che scompaiono:  
^{16} sono torbidi per il disgelo,
si gonfiano allo sciogliersi della neve,  
^{17} ma al tempo della siccità svaniscono
e all’arsura scompaiono dai loro letti.  
^{18} Le carovane deviano dalle loro piste,
avanzano nel deserto e vi si perdono;  
^{19} le carovane di Tema li cercano con lo sguardo,
i viandanti di Saba sperano in essi:  
^{20} ma rimangono delusi d’aver sperato,
giunti fin là, ne restano confusi.  
^{21} Così ora voi non valete niente:
vedete una cosa che fa paura e vi spaventate.  
^{22} Vi ho detto forse: “Datemi qualcosa”,
o “Con i vostri beni pagate il mio riscatto”,  
^{23} o “Liberatemi dalle mani di un nemico”,
o “Salvatemi dalle mani dei violenti”?  
^{24} Istruitemi e allora io tacerò,
fatemi capire in che cosa ho sbagliato.  
^{25} Che hanno di offensivo le mie sincere parole
e che cosa dimostrano le vostre accuse?  
^{26} Voi pretendete di confutare le mie ragioni,
e buttate al vento i detti di un disperato.  
^{27} Persino su un orfano gettereste la sorte
e fareste affari a spese di un vostro amico.  
^{28} Ma ora degnatevi di volgervi verso di me:
davanti a voi non mentirò.  
^{29} Su, ricredetevi: non siate ingiusti!
Ricredetevi: io sono nel giusto!  
^{30} C’è forse iniquità sulla mia lingua
o il mio palato non sa distinguere il male?

- # GIOBBE - 7
--------------------------------

^{1} L’uomo non compie forse un duro servizio sulla terra
e i suoi giorni non sono come quelli d’un mercenario?  
^{2} Come lo schiavo sospira l’ombra
e come il mercenario aspetta il suo salario,  
^{3} così a me sono toccati mesi d’illusione
e notti di affanno mi sono state assegnate.  
^{4} Se mi corico dico: “Quando mi alzerò?”.
La notte si fa lunga e sono stanco di rigirarmi fino all’alba.  
^{5} Ricoperta di vermi e di croste polverose è la mia carne,
raggrinzita è la mia pelle e si dissolve.  
^{6} I miei giorni scorrono più veloci d’una spola,
svaniscono senza un filo di speranza.  
^{7} Ricòrdati che un soffio è la mia vita:
il mio occhio non rivedrà più il bene.  
^{8} Non mi scorgerà più l’occhio di chi mi vede:
i tuoi occhi mi cercheranno, ma io più non sarò.  
^{9} Una nube svanisce e se ne va,
così chi scende al regno dei morti più non risale;  
^{10} non tornerà più nella sua casa,
né più lo riconoscerà la sua dimora.  
^{11} Ma io non terrò chiusa la mia bocca,
parlerò nell’angoscia del mio spirito,  
mi lamenterò nell’amarezza del mio cuore!  
^{12} Sono io forse il mare oppure un mostro marino,
perché tu metta sopra di me una guardia?  
^{13} Quando io dico: “Il mio giaciglio mi darà sollievo,
il mio letto allevierà il mio lamento”,  
^{14} tu allora mi spaventi con sogni
e con fantasmi tu mi atterrisci.  
^{15} Preferirei morire soffocato,
la morte piuttosto che vivere in queste mie ossa.  
^{16} Mi sto consumando, non vivrò più a lungo.
Lasciami, perché un soffio sono i miei giorni.  
^{17} Che cosa è l’uomo perché tu lo consideri grande
e a lui rivolga la tua attenzione  
^{18} e lo scruti ogni mattina
e ad ogni istante lo metta alla prova?  
^{19} Fino a quando da me non toglierai lo sguardo
e non mi lascerai inghiottire la saliva?  
^{20} Se ho peccato, che cosa ho fatto a te,
o custode dell’uomo?  
Perché mi hai preso a bersaglio  
e sono diventato un peso per me?  
^{21} Perché non cancelli il mio peccato
e non dimentichi la mia colpa?  
Ben presto giacerò nella polvere  
e, se mi cercherai, io non ci sarò!».

- # GIOBBE - 8
--------------------------------

^{1} Bildad di Suach prese a dire:
^{2} «Fino a quando dirai queste cose
e vento impetuoso saranno le parole della tua bocca?  
^{3} Può forse Dio sovvertire il diritto
o l’Onnipotente sovvertire la giustizia?  
^{4} Se i tuoi figli hanno peccato contro di lui,
li ha abbandonati in balìa delle loro colpe.  
^{5} Se tu cercherai Dio
e implorerai l’Onnipotente,  
^{6} se puro e integro tu sarai,
allora egli veglierà su di te  
e renderà prospera la dimora della tua giustizia;  
^{7} anzi, piccola cosa sarà la tua condizione di prima
e quella futura sarà molto più grande.  
^{8} Chiedilo infatti alle generazioni passate,
considera l’esperienza dei loro padri,  
^{9} perché noi siamo di ieri e nulla sappiamo,
un’ombra sono i nostri giorni sulla terra.  
^{10} Non ti istruiranno e non ti parleranno
traendo dal cuore le loro parole?  
^{11} Cresce forse il papiro fuori della palude
e si sviluppa forse il giunco senz’acqua?  
^{12} Ancora verde, non buono per tagliarlo,
inaridirebbe prima di ogni altra erba.  
^{13} Tale è la sorte di chi dimentica Dio,
così svanisce la speranza dell’empio;  
^{14} la sua fiducia è come un filo
e una tela di ragno è la sua sicurezza:  
^{15} se si appoggia alla sua casa, essa non resiste,
se vi si aggrappa, essa non regge.  
^{16} Rigoglioso si mostra in faccia al sole
e sopra il giardino si spandono i suoi rami,  
^{17} sul terreno sassoso s’intrecciano le sue radici
e tra le pietre si abbarbica.  
^{18} Ma se lo si strappa dal suo luogo,
questo lo rinnega: “Non ti ho mai visto!”.  
^{19} Ecco la gioia del suo destino
e dalla terra altri rispuntano.  
^{20} Dunque, Dio non rigetta l’uomo integro
e non sostiene la mano dei malfattori.  
^{21} Colmerà di nuovo la tua bocca di sorriso
e le tue labbra di gioia.  
^{22} I tuoi nemici saranno coperti di vergogna,
la tenda degli empi più non sarà».

- # GIOBBE - 9
--------------------------------

^{1} Giobbe prese a dire:
^{2} «In verità io so che è così:
e come può un uomo aver ragione dinanzi a Dio?  
^{3} Se uno volesse disputare con lui,
non sarebbe in grado di rispondere una volta su mille.  
^{4} Egli è saggio di mente, potente di forza:
chi si è opposto a lui ed è rimasto salvo?  
^{5} Egli sposta le montagne ed esse non lo sanno,
nella sua ira egli le sconvolge.  
^{6} Scuote la terra dal suo posto
e le sue colonne tremano.  
^{7} Comanda al sole ed esso non sorge
e mette sotto sigillo le stelle.  
^{8} Lui solo dispiega i cieli
e cammina sulle onde del mare.  
^{9} Crea l’Orsa e l’Orione,
le Plèiadi e le costellazioni del cielo australe.  
^{10} Fa cose tanto grandi che non si possono indagare,
meraviglie che non si possono contare.  
^{11} Se mi passa vicino e non lo vedo,
se ne va e di lui non mi accorgo.  
^{12} Se rapisce qualcosa, chi lo può impedire?
Chi gli può dire: “Cosa fai?”.  
^{13} Dio non ritira la sua collera:
sotto di lui sono fiaccati i sostenitori di Raab.  
^{14} Tanto meno potrei rispondergli io,
scegliendo le parole da dirgli;  
^{15} io, anche se avessi ragione, non potrei rispondergli,
al mio giudice dovrei domandare pietà.  
^{16} Se lo chiamassi e mi rispondesse,
non credo che darebbe ascolto alla mia voce.  
^{17} Egli con una tempesta mi schiaccia,
moltiplica le mie piaghe senza ragione,  
^{18} non mi lascia riprendere il fiato,
anzi mi sazia di amarezze.  
^{19} Se si tratta di forza, è lui il potente;
se di giustizia, chi potrà citarlo in giudizio?  
^{20} Se avessi ragione, la mia bocca mi condannerebbe;
se fossi innocente, egli mi dichiarerebbe colpevole.  
^{21} Benché innocente, non mi curo di me stesso,
detesto la mia vita!  
^{22} Per questo io dico che è la stessa cosa:
egli fa perire l’innocente e il reo!  
^{23} Se un flagello uccide all’improvviso,
della sciagura degli innocenti egli ride.  
^{24} La terra è lasciata in balìa del malfattore:
egli vela il volto dei giudici;  
chi, se non lui, può fare questo?  
^{25} I miei giorni passano più veloci d’un corriere,
fuggono senza godere alcun bene,  
^{26} volano come barche di papiro,
come aquila che piomba sulla preda.  
^{27} Se dico: “Voglio dimenticare il mio gemito,
cambiare il mio volto e rasserenarmi”,  
^{28} mi spavento per tutti i miei dolori;
so bene che non mi dichiarerai innocente.  
^{29} Se sono colpevole,
perché affaticarmi invano?  
^{30} Anche se mi lavassi con la neve
e pulissi con la soda le mie mani,  
^{31} allora tu mi tufferesti in un pantano
e in orrore mi avrebbero le mie vesti.  
^{32} Poiché non è uomo come me, al quale io possa replicare:
“Presentiamoci alla pari in giudizio”.  
^{33} Non c’è fra noi due un arbitro
che ponga la mano su di noi.  
^{34} Allontani da me la sua verga,
che non mi spaventi il suo terrore:  
^{35} allora parlerei senza aver paura di lui;
poiché così non è, mi ritrovo con me solo.

- # GIOBBE - 10
----------------------------------

^{1} Io sono stanco della mia vita!
Darò libero sfogo al mio lamento,  
parlerò nell’amarezza del mio cuore.  
^{2} Dirò a Dio: “Non condannarmi!
Fammi sapere di che cosa mi accusi.  
^{3} È forse bene per te opprimermi,
disprezzare l’opera delle tue mani  
e favorire i progetti dei malvagi?  
^{4} Hai tu forse occhi di carne
o anche tu vedi come vede l’uomo?  
^{5} Sono forse i tuoi giorni come quelli di un uomo,
i tuoi anni come quelli di un mortale,  
^{6} perché tu debba scrutare la mia colpa
ed esaminare il mio peccato,  
^{7} pur sapendo che io non sono colpevole
e che nessuno mi può liberare dalla tua mano?  
^{8} Le tue mani mi hanno plasmato e mi hanno fatto
integro in ogni parte: e ora vorresti distruggermi?  
^{9} Ricòrdati che come argilla mi hai plasmato;
alla polvere vorresti farmi tornare?  
^{10} Non mi hai colato come latte
e fatto cagliare come formaggio?  
^{11} Di pelle e di carne mi hai rivestito,
di ossa e di nervi mi hai intessuto.  
^{12} Vita e benevolenza tu mi hai concesso
e la tua premura ha custodito il mio spirito.  
^{13} Eppure, questo nascondevi nel cuore,
so che questo era nei tuoi disegni!  
^{14} Se pecco, tu mi sorvegli
e non mi lasci impunito per la mia colpa.  
^{15} Se sono colpevole, guai a me!
Ma anche se sono giusto, non oso sollevare il capo,  
sazio d’ignominia, come sono, ed ebbro di miseria.  
^{16} Se lo sollevo, tu come un leone mi dai la caccia
e torni a compiere le tue prodezze contro di me,  
^{17} rinnovi contro di me i tuoi testimoni,
contro di me aumenti la tua ira  
e truppe sempre nuove mi stanno addosso.  
^{18} Perché tu mi hai tratto dal seno materno?
Sarei morto e nessun occhio mi avrebbe mai visto!  
^{19} Sarei come uno che non è mai esistito;
dal ventre sarei stato portato alla tomba!  
^{20} Non sono poca cosa i miei giorni?
Lasciami, che io possa respirare un poco  
^{21} prima che me ne vada, senza ritorno,
verso la terra delle tenebre e dell’ombra di morte,  
^{22} terra di oscurità e di disordine,
dove la luce è come le tenebre”».

- # GIOBBE - 11
----------------------------------

^{1} Sofar di Naamà prese a dire:
^{2} «A tante parole non si dovrà forse dare risposta?
O il loquace dovrà avere ragione?  
^{3} I tuoi sproloqui faranno tacere la gente?
Ti farai beffe, senza che alcuno ti svergogni?  
^{4} Tu dici: “Pura è la mia condotta,
io sono irreprensibile agli occhi tuoi”.  
^{5} Tuttavia, volesse Dio parlare
e aprire le labbra contro di te,  
^{6} per manifestarti i segreti della sapienza,
che sono così difficili all’intelletto,  
allora sapresti che Dio ti condona parte della tua colpa.  
^{7} Credi tu di poter scrutare l’intimo di Dio
o penetrare la perfezione dell’Onnipotente?  
^{8} È più alta del cielo: che cosa puoi fare?
È più profonda del regno dei morti: che cosa ne sai?  
^{9} Più lunga della terra ne è la dimensione,
più vasta del mare.  
^{10} Se egli assale e imprigiona
e chiama in giudizio, chi glielo può impedire?  
^{11} Egli conosce gli uomini fallaci;
quando scorge l’iniquità, non dovrebbe tenerne conto?  
^{12} L’uomo stolto diventerà giudizioso?
E un puledro di asino selvatico sarà generato uomo?  
^{13} Ora, se tu a Dio dirigerai il cuore
e tenderai a lui le tue palme,  
^{14} se allontanerai l’iniquità che è nella tua mano
e non farai abitare l’ingiustizia nelle tue tende,  
^{15} allora potrai alzare il capo senza macchia,
sarai saldo e non avrai timori,  
^{16} perché dimenticherai l’affanno
e te ne ricorderai come di acqua passata.  
^{17} Più del sole meridiano splenderà la tua vita,
l’oscurità sarà per te come l’aurora.  
^{18} Avrai fiducia perché c’è speranza
e, guardandoti attorno, riposerai tranquillo.  
^{19} Ti coricherai e nessuno ti metterà paura;
anzi, molti cercheranno i tuoi favori.  
^{20} Ma gli occhi dei malvagi languiranno,
ogni scampo è loro precluso,  
unica loro speranza è l’ultimo respiro!».

- # GIOBBE - 12
----------------------------------

^{1} Giobbe prese a dire:
^{2} «Certo, voi rappresentate un popolo;
con voi morirà la sapienza!  
^{3} Anch’io però ho senno come voi,
e non sono da meno di voi;  
chi non sa cose simili?  
^{4} Sono diventato il sarcasmo dei miei amici,
io che grido a Dio perché mi risponda;  
sarcasmo, io che sono il giusto, l’integro!  
^{5} “Allo sventurato spetta il disprezzo”,
pensa la gente nella prosperità,  
“spinte a colui che ha il piede tremante”.  
^{6} Le tende dei ladri sono tranquille,
c’è sicurezza per chi provoca Dio,  
per chi riduce Dio in suo potere.  
^{7} Interroga pure le bestie e ti insegneranno,
gli uccelli del cielo e ti informeranno;  
^{8} i rettili della terra e ti istruiranno,
i pesci del mare e ti racconteranno.  
^{9} Chi non sa, fra tutti costoro,
che la mano del Signore ha fatto questo?  
^{10} Egli ha in mano l’anima di ogni vivente
e il soffio di ogni essere umano.  
^{11} L’orecchio non distingue forse le parole
e il palato non assapora i cibi?  
^{12} Nei canuti sta la saggezza
e in chi ha vita lunga la prudenza.  
^{13} In lui risiedono sapienza e forza,
a lui appartengono consiglio e prudenza!  
^{14} Ecco, se egli demolisce, non si può ricostruire,
se imprigiona qualcuno, non c’è chi possa liberarlo.  
^{15} Se trattiene le acque, vi è siccità,
se le lascia andare, devastano la terra.  
^{16} In lui risiedono potenza e sagacia,
da lui dipendono l’ingannato e l’ingannatore.  
^{17} Fa andare scalzi i consiglieri della terra,
rende stolti i giudici;  
^{18} slaccia la cintura dei re
e cinge i loro fianchi d’una corda.  
^{19} Fa andare scalzi i sacerdoti
e rovescia i potenti.  
^{20} Toglie la parola a chi si crede sicuro
e priva del senno i vegliardi.  
^{21} Sui potenti getta il disprezzo
e allenta la cintura dei forti.  
^{22} Strappa dalle tenebre i segreti
e porta alla luce le ombre della morte.  
^{23} Rende grandi i popoli e li fa perire,
fa largo ad altri popoli e li guida.  
^{24} Toglie la ragione ai capi di un paese
e li fa vagare nel vuoto, senza strade,  
^{25} vanno a tastoni in un buio senza luce,
e barcollano come ubriachi.

- # GIOBBE - 13
----------------------------------

^{1} Ecco, tutto questo ha visto il mio occhio,
l’ha udito il mio orecchio e l’ha compreso.  
^{2} Quel che sapete voi, lo so anch’io;
non sono da meno di voi.  
^{3} Ma io all’Onnipotente voglio parlare,
con Dio desidero contendere.  
^{4} Voi imbrattate di menzogne,
siete tutti medici da nulla.  
^{5} Magari taceste del tutto:
sarebbe per voi un atto di sapienza!  
^{6} Ascoltate dunque la mia replica
e alle argomentazioni delle mie labbra fate attenzione.  
^{7} Vorreste forse dire il falso in difesa di Dio
e in suo favore parlare con inganno?  
^{8} Vorreste prendere le parti di Dio
e farvi suoi avvocati?  
^{9} Sarebbe bene per voi se egli vi scrutasse?
Credete di ingannarlo, come s’inganna un uomo?  
^{10} Severamente vi redarguirà,
se in segreto sarete parziali.  
^{11} La sua maestà non vi incute spavento
e il terrore di lui non vi assale?  
^{12} Sentenze di cenere sono i vostri moniti,
baluardi di argilla sono i vostri baluardi.  
^{13} Tacete, state lontani da me: parlerò io,
qualunque cosa possa accadermi.  
^{14} Prenderò la mia carne con i denti
e la mia vita porrò sulle mie palme.  
^{15} Mi uccida pure, io non aspetterò,
ma la mia condotta davanti a lui difenderò!  
^{16} Già questo sarebbe la mia salvezza,
perché davanti a lui l’empio non può presentarsi.  
^{17} Ascoltate bene le mie parole
e il mio discorso entri nei vostri orecchi.  
^{18} Ecco, espongo la mia causa,
sono convinto che sarò dichiarato innocente.  
^{19} Chi vuole contendere con me?
Perché allora tacerei e morirei.  
^{20} Fammi solo due cose
e allora non mi sottrarrò alla tua presenza:  
^{21} allontana da me la tua mano
e il tuo terrore più non mi spaventi.  
^{22} Interrogami pure e io risponderò,
oppure parlerò io e tu ribatterai.  
^{23} Quante sono le mie colpe e i miei peccati?
Fammi conoscere il mio delitto e il mio peccato.  
^{24} Perché mi nascondi la tua faccia
e mi consideri come un nemico?  
^{25} Vuoi spaventare una foglia dispersa dal vento
e dare la caccia a una paglia secca?  
^{26} Tu scrivi infatti contro di me sentenze amare
e su di me fai ricadere i miei errori giovanili;  
^{27} tu poni in ceppi i miei piedi,
vai spiando tutti i miei passi  
e rilevi le orme dei miei piedi.  
^{28} Intanto l’uomo si consuma come legno tarlato
o come un vestito corroso da tignola.

- # GIOBBE - 14
----------------------------------

^{1} L’uomo, nato da donna,
ha vita breve e piena d’inquietudine;  
^{2} come un fiore spunta e avvizzisce,
fugge come l’ombra e mai si ferma.  
^{3} Tu, sopra di lui tieni aperti i tuoi occhi,
e lo chiami a giudizio dinanzi a te?  
^{4} Chi può trarre il puro dall’immondo? Nessuno.
^{5} Se i suoi giorni sono contati,
il numero dei suoi mesi dipende da te,  
hai fissato un termine che non può oltrepassare.  
^{6} Distogli lo sguardo da lui perché trovi pace
e compia, come un salariato, la sua giornata!  
^{7} È vero, per l’albero c’è speranza:
se viene tagliato, ancora si rinnova,  
e i suoi germogli non cessano di crescere;  
^{8} se sotto terra invecchia la sua radice
e al suolo muore il suo tronco,  
^{9} al sentire l’acqua rifiorisce
e mette rami come giovane pianta.  
^{10} Invece l’uomo, se muore, giace inerte;
quando il mortale spira, dov’è mai?  
^{11} Potranno sparire le acque dal mare
e i fiumi prosciugarsi e disseccarsi,  
^{12} ma l’uomo che giace non si alzerà più,
finché durano i cieli non si sveglierà  
né più si desterà dal suo sonno.  
^{13} Oh, se tu volessi nascondermi nel regno dei morti,
occultarmi, finché sia passata la tua ira,  
fissarmi un termine e poi ricordarti di me!  
^{14} L’uomo che muore può forse rivivere?
Aspetterei tutti i giorni del mio duro servizio,  
finché arrivi per me l’ora del cambio!  
^{15} Mi chiameresti e io risponderei,
l’opera delle tue mani tu brameresti.  
^{16} Mentre ora tu conti i miei passi,
non spieresti più il mio peccato:  
^{17} in un sacchetto, chiuso, sarebbe il mio delitto
e tu ricopriresti la mia colpa.  
^{18} E invece, come un monte che cade si sfalda
e come una rupe si stacca dal suo posto,  
^{19} e le acque consumano le pietre,
le alluvioni portano via il terreno:  
così tu annienti la speranza dell’uomo.  
^{20} Tu lo abbatti per sempre ed egli se ne va,
tu sfiguri il suo volto e lo scacci.  
^{21} Siano pure onorati i suoi figli, non lo sa;
siano disprezzati, lo ignora!  
^{22} Solo la sua carne su di lui è dolorante,
e la sua anima su di lui fa lamento».

- # GIOBBE - 15
----------------------------------

^{1} Elifaz di Teman prese a dire:
^{2} «Potrebbe il saggio rispondere con ragioni campate in aria
e riempirsi il ventre del vento d’oriente?  
^{3} Si difende egli con parole inutili
e con discorsi inconcludenti?  
^{4} Ma tu distruggi la religione
e abolisci la preghiera innanzi a Dio.  
^{5} Infatti la tua malizia istruisce la tua bocca
e scegli il linguaggio degli astuti.  
^{6} Non io, ma la tua bocca ti condanna
e le tue labbra attestano contro di te.  
^{7} Sei forse tu il primo uomo che è nato,
o prima dei monti sei stato generato?  
^{8} Hai tu avuto accesso ai segreti consigli di Dio
e ti sei appropriato tu solo della sapienza?  
^{9} Che cosa sai tu, che noi non sappiamo?
Che cosa capisci, che non sia chiaro anche a noi?  
^{10} Sia il vecchio che il canuto sono fra di noi,
carichi di anni più di tuo padre.  
^{11} Poca cosa sono per te le consolazioni di Dio
e una parola moderata rivolta a te?  
^{12} Perché il tuo cuore ti stravolge,
perché ammiccano i tuoi occhi,  
^{13} quando volgi contro Dio il tuo animo
e fai uscire tali parole dalla tua bocca?  
^{14} Che cos’è l’uomo perché si ritenga puro,
perché si dica giusto un nato da donna?  
^{15} Ecco, neppure nei suoi santi egli ha fiducia
e i cieli non sono puri ai suoi occhi,  
^{16} tanto meno un essere abominevole e corrotto,
l’uomo che beve l’iniquità come acqua.  
^{17} Voglio spiegartelo, ascoltami,
ti racconterò quel che ho visto,  
^{18} quello che i saggi hanno riferito,
che non hanno celato ad essi i loro padri;  
^{19} solo a loro fu concessa questa terra,
né straniero alcuno era passato in mezzo a loro.  
^{20} Per tutti i giorni della vita il malvagio si tormenta;
sono contati gli anni riservati al violento.  
^{21} Voci di spavento gli risuonano agli orecchi
e in piena pace si vede assalito dal predone.  
^{22} Non crede di potersi sottrarre alle tenebre,
egli si sente destinato alla spada.  
^{23} Abbandonato in pasto ai falchi,
sa che gli è preparata la rovina.  
Un giorno tenebroso ^{24} lo spaventa,
la miseria e l’angoscia l’assalgono  
come un re pronto all’attacco,  
^{25} perché ha steso contro Dio la sua mano,
ha osato farsi forte contro l’Onnipotente;  
^{26} correva contro di lui a testa alta,
al riparo del curvo spessore del suo scudo,  
^{27} poiché aveva la faccia coperta di grasso
e pinguedine intorno ai suoi fianchi.  
^{28} Avrà dimora in città diroccate,
in case dove non si abita più,  
destinate a diventare macerie.  
^{29} Non si arricchirà, non durerà la sua fortuna,
le sue proprietà non si estenderanno sulla terra.  
^{30} Alle tenebre non sfuggirà,
il fuoco seccherà i suoi germogli  
e il vento porterà via i suoi fiori.  
^{31} Non si affidi alla vanità che è fallace,
perché vanità sarà la sua ricompensa.  
^{32} Prima del tempo saranno disseccati,
i suoi rami non rinverdiranno più.  
^{33} Sarà spogliato come vigna della sua uva ancora acerba
e getterà via come ulivo i suoi fiori,  
^{34} poiché la stirpe dell’empio è sterile
e il fuoco divora le tende dell’uomo venale.  
^{35} Concepisce malizia e genera sventura
e nel suo seno alleva l’inganno».

- # GIOBBE - 16
----------------------------------

^{1} Giobbe prese a dire:
^{2} «Ne ho udite già molte di cose simili!
Siete tutti consolatori molesti.  
^{3} Non avranno termine le parole campate in aria?
O che cosa ti spinge a rispondere?  
^{4} Anch’io sarei capace di parlare come voi,
se voi foste al mio posto:  
comporrei con eleganza parole contro di voi  
e scuoterei il mio capo su di voi.  
^{5} Vi potrei incoraggiare con la bocca
e il movimento delle mie labbra potrebbe darvi sollievo.  
^{6} Ma se parlo, non si placa il mio dolore;
se taccio, che cosa lo allontana da me?  
^{7} Ora però egli mi toglie le forze,
ha distrutto tutti i miei congiunti ^{8} e mi opprime.
Si è costituito testimone ed è insorto contro di me:  
il mio calunniatore mi accusa in faccia.  
^{9} La sua collera mi dilania e mi perseguita;
digrigna i denti contro di me,  
il mio nemico su di me aguzza gli occhi.  
^{10} Spalancano la bocca contro di me,
mi schiaffeggiano con insulti,  
insieme si alleano contro di me.  
^{11} Dio mi consegna come preda all’empio,
e mi getta nelle mani dei malvagi.  
^{12} Me ne stavo tranquillo ed egli mi ha scosso,
mi ha afferrato per il collo e mi ha stritolato;  
ha fatto di me il suo bersaglio.  
^{13} I suoi arcieri mi circondano;
mi trafigge le reni senza pietà,  
versa a terra il mio fiele,  
^{14} mi apre ferita su ferita,
mi si avventa contro come un guerriero.  
^{15} Ho cucito un sacco sulla mia pelle
e ho prostrato la fronte nella polvere.  
^{16} La mia faccia è rossa per il pianto
e un’ombra mortale mi vela le palpebre,  
^{17} benché non ci sia violenza nelle mie mani
e sia pura la mia preghiera.  
^{18} O terra, non coprire il mio sangue
né un luogo segreto trattenga il mio grido!  
^{19} Ecco, fin d’ora il mio testimone è nei cieli,
il mio difensore è lassù.  
^{20} I miei amici mi scherniscono,
rivolto a Dio, versa lacrime il mio occhio,  
^{21} perché egli stesso sia arbitro fra l’uomo e Dio,
come tra un figlio dell’uomo e il suo prossimo;  
^{22} poiché passano i miei anni che sono contati
e me ne vado per una via senza ritorno.

- # GIOBBE - 17
----------------------------------

^{1} Il mio respiro è affannoso,
i miei giorni si spengono;  
non c’è che la tomba per me!  
^{2} Non sono con me i beffardi?
Fra i loro insulti veglia il mio occhio.  
^{3} Poni, ti prego, la mia cauzione presso di te;
chi altri, se no, mi stringerebbe la mano?  
^{4} Poiché hai tolto il senno alla loro mente,
per questo non li farai trionfare.  
^{5} Come chi invita a pranzo gli amici,
mentre gli occhi dei suoi figli languiscono.  
^{6} Mi ha fatto diventare la favola dei popoli,
sono oggetto di scherno davanti a loro.  
^{7} Si offusca per il dolore il mio occhio
e le mie membra non sono che ombra.  
^{8} Gli onesti ne rimangono stupiti
e l’innocente si sdegna contro l’empio.  
^{9} Ma il giusto si conferma nella sua condotta
e chi ha le mani pure raddoppia gli sforzi.  
^{10} Su, venite tutti di nuovo:
io non troverò un saggio fra voi.  
^{11} I miei giorni sono passati, svaniti i miei progetti,
i desideri del mio cuore.  
^{12} Essi cambiano la notte in giorno:
“La luce – dicono – è più vicina delle tenebre”.  
^{13} Se posso sperare qualche cosa, il regno dei morti è la mia casa,
nelle tenebre distendo il mio giaciglio.  
^{14} Al sepolcro io grido: “Padre mio sei tu!”
e ai vermi: “Madre mia, sorella mia voi siete!”.  
^{15} Dov’è, dunque, la mia speranza?
Il mio bene chi lo vedrà?  
^{16} Caleranno le porte del regno dei morti,
e insieme nella polvere sprofonderemo?».

- # GIOBBE - 18
----------------------------------

^{1} Bildad di Suach prese a dire:
^{2} «Quando porrai fine alle tue chiacchiere?
Rifletti bene e poi parleremo.  
^{3} Perché ci consideri come bestie,
ci fai passare per idioti ai tuoi occhi?  
^{4} Tu che ti rodi l’anima nel tuo furore,
forse per causa tua sarà abbandonata la terra  
e le rupi si staccheranno dal loro posto?  
^{5} Certamente la luce del malvagio si spegnerà
e più non brillerà la fiamma del suo focolare.  
^{6} La luce si offuscherà nella sua tenda
e la lucerna si estinguerà sopra di lui.  
^{7} Il suo energico passo si accorcerà
e i suoi progetti lo faranno precipitare,  
^{8} perché con i suoi piedi incapperà in una rete
e tra le maglie camminerà.  
^{9} Un laccio l’afferrerà per il calcagno,
un nodo scorsoio lo stringerà.  
^{10} Gli è nascosta per terra una fune
e gli è tesa una trappola sul sentiero.  
^{11} Terrori lo spaventano da tutte le parti
e gli stanno alle calcagna.  
^{12} Diventerà carestia la sua opulenza
e la rovina è ritta al suo fianco.  
^{13} Un malanno divorerà la sua pelle,
il primogenito della morte roderà le sue membra.  
^{14} Sarà tolto dalla tenda in cui fidava,
per essere trascinato davanti al re dei terrori!  
^{15} Potresti abitare nella tenda che non è più sua;
sulla sua dimora si spargerà zolfo.  
^{16} Al di sotto, le sue radici si seccheranno,
sopra, appassiranno i suoi rami.  
^{17} Il suo ricordo sparirà dalla terra
e il suo nome più non si udrà per la contrada.  
^{18} Lo getteranno dalla luce nel buio
e dal mondo lo stermineranno.  
^{19} Non famiglia, non discendenza avrà nel suo popolo,
non superstiti nei luoghi della sua residenza.  
^{20} Della sua fine stupirà l’occidente
e l’oriente ne avrà orrore.  
^{21} Ecco qual è la sorte dell’iniquo:
questa è la dimora di chi non riconosce Dio».

- # GIOBBE - 19
----------------------------------

^{1} Giobbe prese a dire:
^{2} «Fino a quando mi tormenterete
e mi opprimerete con le vostre parole?  
^{3} Sono dieci volte che mi insultate
e mi maltrattate in modo sfacciato.  
^{4} È poi vero che io abbia sbagliato
e che persista nel mio errore?  
^{5} Davvero voi pensate di prevalere su di me,
rinfacciandomi la mia vergogna?  
^{6} Sappiate dunque che Dio mi ha schiacciato
e mi ha avvolto nella sua rete.  
^{7} Ecco, grido: “Violenza!”, ma non ho risposta,
chiedo aiuto, ma non c’è giustizia!  
^{8} Mi ha sbarrato la strada perché io non passi
e sui miei sentieri ha disteso le tenebre.  
^{9} Mi ha spogliato della mia gloria
e mi ha tolto dal capo la corona.  
^{10} Mi ha distrutto da ogni parte e io sparisco,
ha strappato, come un albero, la mia speranza.  
^{11} Ha acceso contro di me la sua ira
e mi considera come suo nemico.  
^{12} Insieme sono accorse le sue schiere
e si sono tracciate la strada contro di me;  
si sono accampate intorno alla mia tenda.  
^{13} I miei fratelli si sono allontanati da me,
persino i miei familiari mi sono diventati estranei.  
^{14} Sono scomparsi vicini e conoscenti,
mi hanno dimenticato ^{15} gli ospiti di casa;
da estraneo mi trattano le mie ancelle,  
sono un forestiero ai loro occhi.  
^{16} Chiamo il mio servo ed egli non risponde,
devo supplicarlo con la mia bocca.  
^{17} Il mio fiato è ripugnante per mia moglie
e faccio ribrezzo ai figli del mio grembo.  
^{18} Anche i ragazzi mi disprezzano:
se tento di alzarmi, mi coprono di insulti.  
^{19} Mi hanno in orrore tutti i miei confidenti:
quelli che amavo si rivoltano contro di me.  
^{20} Alla pelle si attaccano le mie ossa
e non mi resta che la pelle dei miei denti.  
^{21} Pietà, pietà di me, almeno voi, amici miei,
perché la mano di Dio mi ha percosso!  
^{22} Perché vi accanite contro di me, come Dio,
e non siete mai sazi della mia carne?  
^{23} Oh, se le mie parole si scrivessero,
se si fissassero in un libro,  
^{24} fossero impresse con stilo di ferro e con piombo,
per sempre s’incidessero sulla roccia!  
^{25} Io so che il mio redentore è vivo
e che, ultimo, si ergerà sulla polvere!  
^{26} Dopo che questa mia pelle sarà strappata via,
senza la mia carne, vedrò Dio.  
^{27} Io lo vedrò, io stesso,
i miei occhi lo contempleranno e non un altro.  
Languisco dentro di me.  
^{28} Voi che dite: “Come lo perseguitiamo noi,
se la radice del suo danno è in lui?”,  
^{29} temete per voi la spada,
perché è la spada che punisce l’iniquità,  
e saprete che c’è un giudice».

- # GIOBBE - 20
----------------------------------

^{1} Sofar di Naamà prese a dire:
^{2} «Per questo i miei pensieri mi spingono a rispondere
e c’è fretta dentro di me.  
^{3} Ho ascoltato un rimprovero per me offensivo,
ma uno spirito, dal mio interno, mi spinge a replicare.  
^{4} Non sai tu che da sempre,
da quando l’uomo fu posto sulla terra,  
^{5} il trionfo degli empi è breve
e la gioia del perverso è di un istante?  
^{6} Anche se si innalzasse fino al cielo la sua statura
e il suo capo toccasse le nubi,  
^{7} come il suo sterco sarebbe spazzato via per sempre
e chi lo aveva visto direbbe: “Dov’è?”.  
^{8} Svanirà come un sogno, e non lo si troverà più,
si dileguerà come visione notturna.  
^{9} L’occhio avvezzo a vederlo più non lo vedrà
né più lo scorgerà la sua casa.  
^{10} I suoi figli dovranno risarcire i poveri
e le sue stesse mani restituiranno le sue ricchezze.  
^{11} Le sue ossa erano piene di vigore giovanile,
con lui ora giacciono nella polvere.  
^{12} Se alla sua bocca fu dolce il male,
se lo teneva nascosto sotto la sua lingua,  
^{13} assaporandolo senza inghiottirlo,
se lo tratteneva in mezzo al suo palato,  
^{14} il suo cibo gli si guasterà nelle viscere,
gli si trasformerà in veleno di vipere.  
^{15} I beni che ha divorato, dovrà vomitarli,
Dio glieli caccerà fuori dal ventre.  
^{16} Veleno di vipere ha succhiato,
una lingua di aspide lo ucciderà.  
^{17} Non vedrà più ruscelli d’olio,
fiumi di miele e fior di panna;  
^{18} darà ad altri il frutto della sua fatica senza mangiarne,
come non godrà del frutto del suo commercio,  
^{19} perché ha oppresso e abbandonato i miseri,
ha rubato case invece di costruirle;  
^{20} perché non ha saputo calmare il suo ventre,
con i suoi tesori non si salverà.  
^{21} Nulla è sfuggito alla sua voracità,
per questo non durerà il suo benessere.  
^{22} Nel colmo della sua abbondanza si troverà in miseria;
ogni sorta di sciagura piomberà su di lui.  
^{23} Quando starà per riempire il suo ventre,
Dio scaglierà su di lui la fiamma del suo sdegno  
e gli farà piovere addosso brace.  
^{24} Se sfuggirà all’arma di ferro,
lo trafiggerà l’arco di bronzo.  
^{25} Se estrarrà la freccia dalla schiena,
una spada lucente gli squarcerà il fegato.  
Lo assaliranno i terrori;  
^{26} le tenebre più fitte gli saranno riservate.
Lo divorerà un fuoco non attizzato da uomo,  
esso consumerà quanto è rimasto nella sua tenda.  
^{27} Riveleranno i cieli la sua iniquità
e la terra si alzerà contro di lui.  
^{28} Sparirà il raccolto della sua casa,
tutto sarà disperso nel giorno della sua ira.  
^{29} Questa è la sorte che Dio riserva all’uomo malvagio,
l’eredità che Dio gli ha decretato».

- # GIOBBE - 21
----------------------------------

^{1} Giobbe prese a dire:
^{2} «Ascoltate bene la mia parola
e sia questo almeno il conforto che mi date.  
^{3} Tollerate che io parli
e, dopo che avrò parlato, deridetemi pure.  
^{4} Mi lamento forse di un uomo?
E perché non dovrei perdere la pazienza?  
^{5} Statemi attenti e resterete stupiti,
mettetevi la mano sulla bocca.  
^{6} Se io ci penso, rimango turbato
e la mia carne è presa da un brivido.  
^{7} Perché i malvagi continuano a vivere,
e invecchiando diventano più forti e più ricchi?  
^{8} La loro prole prospera insieme con loro,
i loro rampolli crescono sotto i loro occhi.  
^{9} Le loro case sono tranquille e senza timori;
il bastone di Dio non pesa su di loro.  
^{10} Il loro toro monta senza mai fallire,
la mucca partorisce senza abortire.  
^{11} Mandano fuori, come un gregge, i loro ragazzi
e i loro figli danzano in festa.  
^{12} Cantano al ritmo di tamburelli e di cetre,
si divertono al suono dei flauti.  
^{13} Finiscono nel benessere i loro giorni
e scendono tranquilli nel regno dei morti.  
^{14} Eppure dicevano a Dio: “Allontànati da noi,
non vogliamo conoscere le tue vie.  
^{15} Chi è l’Onnipotente, perché dobbiamo servirlo?
E che giova pregarlo?”.  
^{16} Essi hanno in mano il loro benessere
e il consiglio degli empi è lontano da lui.  
^{17} Quante volte si spegne la lucerna degli empi,
e la sventura piomba su di loro,  
e infligge loro castighi con ira?  
^{18} Sono essi come paglia sollevata al vento
o come pula in preda all’uragano?  
^{19} “Dio – si dirà – riserva il castigo per i figli dell’empio”.
No, lo subisca e lo senta lui il castigo!  
^{20} Veda con i suoi occhi la sua rovina
e beva dell’ira dell’Onnipotente!  
^{21} Che cosa gli importa infatti della sua casa quando è morto,
quando il numero dei suoi mesi è finito?  
^{22} S’insegna forse la scienza a Dio,
a lui che giudica gli esseri celesti?  
^{23} Uno muore in piena salute,
tutto tranquillo e prospero;  
^{24} i suoi fianchi sono coperti di grasso
e il midollo delle sue ossa è ben nutrito.  
^{25} Un altro muore con l’amarezza in cuore,
senza aver mai assaporato la gioia.  
^{26} Eppure entrambi giacciono insieme nella polvere
e i vermi li ricoprono.  
^{27} Ecco, io conosco bene i vostri pensieri
e i progetti che tramate contro di me!  
^{28} Infatti voi dite: “Dov’è la casa del nobile,
dove sono le tende degli empi?”.  
^{29} Perché non avete chiesto a chi ha viaggiato
e non avete considerato attentamente le loro prove?  
^{30} Cioè che nel giorno della sciagura è risparmiato il malvagio
e nel giorno dell’ira egli trova scampo?  
^{31} Chi gli rimprovera in faccia la sua condotta
e di quel che ha fatto chi lo ripaga?  
^{32} Egli sarà portato al sepolcro,
sul suo tumulo si veglia  
^{33} e gli sono lievi le zolle della valle.
Camminano dietro a lui tutti gli uomini  
e innanzi a sé ha una folla senza numero.  
^{34} E voi vorreste consolarmi con argomenti vani!
Nelle vostre risposte non c’è altro che inganno».

- # GIOBBE - 22
----------------------------------

^{1} Elifaz di Teman prese a dire:
^{2} «Può forse l’uomo giovare a Dio,
dato che il saggio può giovare solo a se stesso?  
^{3} Quale interesse ne viene all’Onnipotente che tu sia giusto,
o che vantaggio ha, se tieni una condotta integra?  
^{4} È forse per la tua pietà che ti punisce
e ti convoca in giudizio?  
^{5} O non piuttosto per la tua grande malvagità
e per le tue iniquità senza limite?  
^{6} Senza motivo infatti hai angariato i tuoi fratelli
e delle vesti hai spogliato gli ignudi.  
^{7} Non hai dato da bere all’assetato
e all’affamato hai rifiutato il pane.  
^{8} Ai prepotenti davi la terra
e vi abitavano solo i tuoi favoriti.  
^{9} Le vedove rimandavi a mani vuote
e spezzavi le braccia degli orfani.  
^{10} Ecco perché intorno a te ci sono lacci
e un improvviso spavento ti sorprende,  
^{11} oppure l’oscurità ti impedisce di vedere
e la piena delle acque ti sommerge.  
^{12} Ma Dio non è nell’alto dei cieli?
Guarda quanto è lontano il vertice delle stelle!  
^{13} E tu dici: “Che cosa ne sa Dio?
Come può giudicare attraverso l’oscurità delle nubi?  
^{14} Le nubi gli fanno velo e non vede
quando passeggia sulla volta dei cieli”.  
^{15} Vuoi tu seguire il sentiero di un tempo,
già battuto da persone perverse,  
^{16} che prematuramente furono portate via,
quando un fiume si era riversato sulle loro fondamenta?  
^{17} Dicevano a Dio: “Allontànati da noi!
Che cosa può fare a noi l’Onnipotente?”.  
^{18} Eppure è lui che ha riempito le loro case di beni,
mentre il consiglio dei malvagi è lontano da lui!  
^{19} I giusti vedranno e ne gioiranno
e l’innocente riderà di loro:  
^{20} “Finalmente sono annientati i loro averi
e il fuoco ha divorato la loro opulenza!”.  
^{21} Su, riconcìliati con lui e tornerai felice,
e avrai nuovamente il tuo benessere.  
^{22} Accogli la legge dalla sua bocca
e poni le sue parole nel tuo cuore.  
^{23} Se ti rivolgerai all’Onnipotente, verrai ristabilito.
Se allontanerai l’iniquità dalla tua tenda,  
^{24} se stimerai come polvere l’oro
e come ciottoli dei fiumi l’oro di Ofir,  
^{25} allora l’Onnipotente sarà il tuo oro,
sarà per te come mucchi d’argento.  
^{26} Allora sì, nell’Onnipotente ti delizierai
e a Dio alzerai il tuo volto.  
^{27} Lo supplicherai ed egli ti esaudirà,
e tu scioglierai i tuoi voti.  
^{28} Quando deciderai una cosa, ti riuscirà
e sul tuo cammino brillerà la luce,  
^{29} perché egli umilia l’alterigia del superbo,
ma soccorre chi ha lo sguardo dimesso.  
^{30} Egli libera chi è innocente,
e tu sarai liberato per la purezza delle tue mani».

- # GIOBBE - 23
----------------------------------

^{1} Giobbe prese a dire:
^{2} «Anche oggi il mio lamento è amaro
e la sua mano pesa sopra i miei gemiti.  
^{3} Oh, potessi sapere dove trovarlo,
potessi giungere fin dove risiede!  
^{4} Davanti a lui esporrei la mia causa
e avrei piene le labbra di ragioni.  
^{5} Conoscerei le parole con le quali mi risponde
e capirei che cosa mi deve dire.  
^{6} Dovrebbe forse con sfoggio di potenza contendere con me?
Gli basterebbe solo ascoltarmi!  
^{7} Allora un giusto discuterebbe con lui
e io per sempre sarei assolto dal mio giudice.  
^{8} Ma se vado a oriente, egli non c’è,
se vado a occidente, non lo sento.  
^{9} A settentrione lo cerco e non lo scorgo,
mi volgo a mezzogiorno e non lo vedo.  
^{10} Poiché egli conosce la mia condotta,
se mi mette alla prova, come oro puro io ne esco.  
^{11} Alle sue orme si è attaccato il mio piede,
al suo cammino mi sono attenuto e non ho deviato;  
^{12} dai comandi delle sue labbra non mi sono allontanato,
ho riposto nel cuore i detti della sua bocca.  
^{13} Se egli decide, chi lo farà cambiare?
Ciò che desidera egli lo fa.  
^{14} Egli esegue il decreto contro di me
come pure i molti altri che ha in mente.  
^{15} Per questo davanti a lui io allibisco,
al solo pensarci mi viene paura.  
^{16} Dio ha fiaccato il mio cuore,
l’Onnipotente mi ha frastornato;  
^{17} ma non è a causa della tenebra che io perisco,
né a causa dell’oscurità che ricopre il mio volto.

- # GIOBBE - 24
----------------------------------

^{1} Perché all’Onnipotente non restano nascosti i tempi,
mentre i suoi fedeli non vedono i suoi giorni?  
^{2} I malvagi spostano i confini,
rubano le greggi e le conducono al pascolo;  
^{3} portano via l’asino degli orfani,
prendono in pegno il bue della vedova.  
^{4} Spingono i poveri fuori strada,
tutti i miseri del paese devono nascondersi.  
^{5} Ecco, come asini selvatici nel deserto
escono per il loro lavoro;  
di buon mattino vanno in cerca di cibo,  
la steppa offre pane per i loro figli.  
^{6} Mietono nel campo non loro,
racimolano la vigna del malvagio.  
^{7} Nudi passano la notte, senza vestiti,
non hanno da coprirsi contro il freddo.  
^{8} Dagli acquazzoni dei monti sono bagnati,
per mancanza di rifugi si aggrappano alle rocce.  
^{9} Strappano l’orfano dal seno della madre
e prendono in pegno il mantello del povero.  
^{10} Nudi se ne vanno, senza vestiti,
e sopportando la fame portano i covoni.  
^{11} Sulle terrazze delle vigne frangono le olive,
pigiano l’uva e soffrono la sete.  
^{12} Dalla città si alza il gemito dei moribondi
e l’anima dei feriti grida aiuto,  
ma Dio non bada a queste suppliche.  
^{13} Vi sono di quelli che avversano la luce,
non conoscono le sue vie  
né dimorano nei suoi sentieri.  
^{14} Quando non c’è luce si alza l’omicida
per uccidere il misero e il povero;  
nella notte va in giro come un ladro.  
^{15} L’occhio dell’adultero attende il buio
e pensa: “Nessun occhio mi osserva!”,  
e si pone un velo sul volto.  
^{16} Nelle tenebre forzano le case,
mentre di giorno se ne stanno nascosti:  
non vogliono saperne della luce;  
^{17} infatti per loro l’alba è come spettro di morte,
poiché sono abituati ai terrori del buio fondo.  
^{18} Fuggono veloci sul filo dell'acqua;
maledetta è la loro porzione di campo sulla terra,  
non si incamminano più per la strada delle vigne.  
^{19} Come siccità e calore assorbono le acque nevose,
così il regno dei morti il peccatore.  
^{20} Lo dimenticherà il seno materno,
i vermi lo gusteranno,  
non sarà più ricordato  
e l’iniquità sarà spezzata come un albero.  
^{21} Maltratta la sterile che non genera,
alla vedova non fa alcun bene.  
^{22} Con la sua forza egli trascina i potenti,
risorge quando già disperava della vita.  
^{23} Dio gli concede sicurezza ed egli vi si appoggia,
ma i suoi occhi sono sopra la sua condotta.  
^{24} Salgono in alto per un poco, poi non sono più,
sono abbattuti, come tutti sono troncati via,  
falciati come la testa di una spiga.  
^{25} Non è forse così? Chi può smentirmi
e ridurre a nulla le mie parole?».

- # GIOBBE - 25
----------------------------------

^{1} Bildad di Suach prese a dire:
^{2} «Dominio e terrore sono con lui,
che impone la pace nell’alto dei cieli.  
^{3} Si possono forse contare le sue schiere?
E su chi non sorge la sua luce?  
^{4} Come può essere giusto un uomo davanti a Dio
e come può essere puro un nato da donna?  
^{5} Ecco, la luna stessa manca di chiarore
e le stelle non sono pure ai suoi occhi:  
^{6} tanto meno l’uomo, che è un verme,
l’essere umano, che è una larva».

- # GIOBBE - 26
----------------------------------

^{1} Giobbe prese a dire:
^{2} «Che aiuto hai dato al debole
e che soccorso hai prestato al braccio senza forza!  
^{3} Quanti consigli hai dato all’ignorante,
e con quanta abbondanza hai manifestato la saggezza!  
^{4} A chi hai rivolto le tue parole
e l’ispirazione da chi ti è venuta?  
^{5} Le ombre dei morti tremano
sotto le acque e i loro abitanti.  
^{6} Davanti a lui nudo è il regno dei morti
e senza velo è l’abisso.  
^{7} Egli distende il cielo sopra il vuoto,
sospende la terra sopra il nulla.  
^{8} Rinchiude le acque dentro le nubi
e la nuvola non si squarcia sotto il loro peso.  
^{9} Copre la vista del suo trono
stendendovi sopra la sua nuvola.  
^{10} Ha tracciato un cerchio sulle acque,
sino al confine tra la luce e le tenebre.  
^{11} Le colonne del cielo si scuotono,
alla sua minaccia sono prese da terrore.  
^{12} Con forza agita il mare
e con astuzia abbatte Raab.  
^{13} Al suo soffio si rasserenano i cieli,
la sua mano trafigge il serpente tortuoso.  
^{14} Ecco, questi sono solo i contorni delle sue opere;
quanto lieve è il sussurro che ne percepiamo!  
Ma il tuono della sua potenza chi può comprenderlo?».

- # GIOBBE - 27
----------------------------------

^{1} Giobbe continuò il suo discorso dicendo:
^{2} «Per la vita di Dio, che mi ha privato del mio diritto,
per l’Onnipotente che mi ha amareggiato l’animo,  
^{3} finché ci sarà in me un soffio di vita,
e l’alito di Dio nelle mie narici,  
^{4} mai le mie labbra diranno falsità
e mai la mia lingua mormorerà menzogna!  
^{5} Lontano da me darvi ragione;
fino alla morte non rinuncerò alla mia integrità.  
^{6} Mi terrò saldo nella mia giustizia senza cedere,
la mia coscienza non mi rimprovera nessuno dei miei giorni.  
^{7} Sia trattato come reo il mio nemico
e il mio avversario come un ingiusto.  
^{8} Che cosa infatti può sperare l’empio, quando finirà,
quando Dio gli toglierà la vita?  
^{9} Ascolterà forse Dio il suo grido,
quando la sventura piomberà su di lui?  
^{10} Troverà forse il suo conforto nell’Onnipotente?
Potrà invocare Dio in ogni momento?  
^{11} Io vi istruirò sul potere di Dio,
non vi nasconderò i pensieri dell’Onnipotente.  
^{12} Ecco, voi tutti lo vedete bene:
perché dunque vi perdete in cose vane?  
^{13} Questa è la sorte che Dio riserva all’uomo malvagio,
l’eredità che i violenti ricevono dall’Onnipotente.  
^{14} Se ha molti figli, saranno destinati alla spada
e i suoi discendenti non avranno pane da sfamarsi;  
^{15} i suoi superstiti saranno sepolti dalla peste
e le loro vedove non potranno fare lamento.  
^{16} Se ammassa argento come la polvere
e ammucchia vestiti come fango,  
^{17} egli li prepara, ma il giusto li indosserà,
e l’argento lo erediterà l’innocente.  
^{18} Ha costruito la casa come una tela di ragno
e come una capanna fatta da un guardiano.  
^{19} Si corica ricco, ma per l’ultima volta,
quando apre gli occhi, non avrà più nulla.  
^{20} Come acque il terrore lo assale,
di notte se lo rapisce l’uragano;  
^{21} il vento d’oriente lo solleva e se ne va,
lo sradica dalla sua dimora,  
^{22} lo bersaglia senza pietà
ed egli tenterà di sfuggire alla sua presa.  
^{23} Si battono le mani contro di lui
e si fischia di scherno su di lui ovunque si trovi.

- # GIOBBE - 28
----------------------------------

^{1} Certo, l’argento ha le sue miniere
e l’oro un luogo dove si raffina.  
^{2} Il ferro lo si estrae dal suolo,
il rame si libera fondendo le rocce.  
^{3} L’uomo pone un termine alle tenebre
e fruga fino all’estremo limite,  
fino alle rocce nel buio più fondo.  
^{4} In luoghi remoti scavano gallerie
dimenticate dai passanti;  
penzolano sospesi lontano dagli uomini.  
^{5} La terra, da cui si trae pane,
di sotto è sconvolta come dal fuoco.  
^{6} Sede di zaffìri sono le sue pietre
e vi si trova polvere d’oro.  
^{7} L’uccello rapace ne ignora il sentiero,
non lo scorge neppure l’occhio del falco,  
^{8} non lo calpestano le bestie feroci,
non passa su di esso il leone.  
^{9} Contro la selce l’uomo stende la mano,
sconvolge i monti fin dalle radici.  
^{10} Nelle rocce scava canali
e su quanto è prezioso posa l’occhio.  
^{11} Scandaglia il fondo dei fiumi
e quel che vi è nascosto porta alla luce.  
^{12} Ma la sapienza da dove si estrae?
E il luogo dell’intelligenza dov’è?  
^{13} L’uomo non ne conosce la via,
essa non si trova sulla terra dei viventi.  
^{14} L’oceano dice: “Non è in me!”
e il mare dice: “Neppure presso di me!”.  
^{15} Non si scambia con l’oro migliore
né per comprarla si pesa l’argento.  
^{16} Non si acquista con l’oro di Ofir
né con l’ònice prezioso o con lo zaffìro.  
^{17} Non la eguagliano l’oro e il cristallo
né si permuta con vasi di oro fino.  
^{18} Coralli e perle non meritano menzione:
l’acquisto della sapienza non si fa con le gemme.  
^{19} Non la eguaglia il topazio d’Etiopia,
con l’oro puro non si può acquistare.  
^{20} Ma da dove viene la sapienza?
E il luogo dell’intelligenza dov’è?  
^{21} È nascosta agli occhi di ogni vivente,
è ignota agli uccelli del cielo.  
^{22} L’abisso e la morte dicono:
“Con i nostri orecchi ne udimmo la fama”.  
^{23} Dio solo ne discerne la via,
lui solo sa dove si trovi,  
^{24} perché lui solo volge lo sguardo
fino alle estremità della terra,  
vede tutto ciò che è sotto la volta del cielo.  
^{25} Quando diede al vento un peso
e delimitò le acque con la misura,  
^{26} quando stabilì una legge alla pioggia
e una via al lampo tonante,  
^{27} allora la vide e la misurò,
la fondò e la scrutò appieno,  
^{28} e disse all’uomo:
“Ecco, il timore del Signore, questo è sapienza,  
evitare il male, questo è intelligenza”».

- # GIOBBE - 29
----------------------------------

^{1} Giobbe continuò il suo discorso dicendo:
^{2} «Potessi tornare com’ero ai mesi andati,
ai giorni in cui Dio vegliava su di me,  
^{3} quando brillava la sua lucerna sopra il mio capo
e alla sua luce camminavo in mezzo alle tenebre;  
^{4} com’ero nei giorni del mio rigoglio,
quando Dio proteggeva la mia tenda,  
^{5} quando l’Onnipotente stava ancora con me
e i miei giovani mi circondavano,  
^{6} quando mi lavavo i piedi nella panna
e la roccia mi versava ruscelli d’olio!  
^{7} Quando uscivo verso la porta della città
e sulla piazza ponevo il mio seggio,  
^{8} vedendomi, i giovani si ritiravano
e i vecchi si alzavano in piedi,  
^{9} i notabili sospendevano i loro discorsi
e si mettevano la mano alla bocca,  
^{10} la voce dei capi si smorzava
e la loro lingua restava fissa al palato;  
^{11} infatti con gli orecchi ascoltavano e mi dicevano felice,
con gli occhi vedevano e mi rendevano testimonianza,  
^{12} perché soccorrevo il povero che chiedeva aiuto
e l’orfano che ne era privo.  
^{13} La benedizione del disperato scendeva su di me
e al cuore della vedova infondevo la gioia.  
^{14} Ero rivestito di giustizia come di un abito,
come mantello e turbante era la mia equità.  
^{15} Io ero gli occhi per il cieco,
ero i piedi per lo zoppo.  
^{16} Padre io ero per i poveri
ed esaminavo la causa dello sconosciuto,  
^{17} spezzavo le mascelle al perverso
e dai suoi denti strappavo la preda.  
^{18} Pensavo: “Spirerò nel mio nido
e moltiplicherò i miei giorni come la fenice.  
^{19} Le mie radici si estenderanno fino all’acqua
e la rugiada di notte si poserà sul mio ramo.  
^{20} La mia gloria si rinnoverà in me
e il mio arco si rinforzerà nella mia mano”.  
^{21} Mi ascoltavano in attesa fiduciosa
e tacevano per udire il mio consiglio.  
^{22} Dopo le mie parole non replicavano,
e su di loro stillava il mio dire.  
^{23} Le attendevano come si attende la pioggia
e aprivano la bocca come ad acqua primaverile.  
^{24} Se a loro sorridevo, non osavano crederlo,
non si lasciavano sfuggire la benevolenza del mio volto.  
^{25} Indicavo loro la via da seguire e sedevo come capo,
e vi rimanevo come un re fra le sue schiere  
o come un consolatore di afflitti.

- # GIOBBE - 30
----------------------------------

^{1} Ora, invece, si burlano di me
i più giovani di me in età,  
i cui padri non avrei degnato  
di mettere tra i cani del mio gregge.  
^{2} Anche la forza delle loro mani a che mi giova?
Hanno perduto ogni vigore;  
^{3} disfatti dall’indigenza e dalla fame,
brucano per l’arido deserto,  
^{4} da lungo tempo regione desolata,
raccogliendo erbe amare accanto ai cespugli  
e radici di ginestra per loro cibo.  
^{5} Espulsi dalla società,
si grida dietro a loro come al ladro;  
^{6} dimorano perciò in orrendi dirupi,
nelle grotte della terra e nelle rupi.  
^{7} In mezzo alle macchie urlano
accalcandosi sotto i roveti,  
^{8} razza ignobile, razza senza nome,
cacciati via dalla terra.  
^{9} Ora, invece, io sono la loro canzone,
sono diventato la loro favola!  
^{10} Hanno orrore di me e mi schivano
né si trattengono dallo sputarmi in faccia!  
^{11} Egli infatti ha allentato il mio arco e mi ha abbattuto,
ed essi di fronte a me hanno rotto ogni freno.  
^{12} A destra insorge la plebaglia,
per far inciampare i miei piedi  
e tracciare contro di me la strada dello sterminio.  
^{13} Hanno sconvolto il mio sentiero,
cospirando per la mia rovina,  
e nessuno si oppone a loro.  
^{14} Irrompono come da una larga breccia,
sbucano in mezzo alle macerie.  
^{15} I terrori si sono volti contro di me;
si è dileguata, come vento, la mia dignità  
e come nube è svanita la mia felicità.  
^{16} Ed ora mi consumo,
mi hanno colto giorni funesti.  
^{17} Di notte mi sento trafiggere le ossa
e i dolori che mi rodono non mi danno riposo.  
^{18} A gran forza egli mi afferra per la veste,
mi stringe come il collo della mia tunica.  
^{19} Mi ha gettato nel fango:
sono diventato come polvere e cenere.  
^{20} Io grido a te, ma tu non mi rispondi,
insisto, ma tu non mi dai retta.  
^{21} Sei diventato crudele con me
e con la forza delle tue mani mi perseguiti;  
^{22} mi sollevi e mi poni a cavallo del vento
e mi fai sballottare dalla bufera.  
^{23} So bene che mi conduci alla morte,
alla casa dove convengono tutti i viventi.  
^{24} Nella disgrazia non si tendono forse le braccia
e non si invoca aiuto nella sventura?  
^{25} Non ho forse pianto con chi aveva una vita dura
e non mi sono afflitto per chi era povero?  
^{26} Speravo il bene ed è venuto il male,
aspettavo la luce ed è venuto il buio.  
^{27} Le mie viscere ribollono senza posa
e giorni d’affanno mi hanno raggiunto.  
^{28} Avanzo con il volto scuro, senza conforto,
nell’assemblea mi alzo per invocare aiuto.  
^{29} Sono divenuto fratello degli sciacalli
e compagno degli struzzi.  
^{30} La mia pelle annerita si stacca,
le mie ossa bruciano per la febbre.  
^{31} La mia cetra accompagna lamenti
e il mio flauto la voce di chi piange.

- # GIOBBE - 31
----------------------------------

^{1} Ho stretto un patto con i miei occhi,
di non fissare lo sguardo su una vergine.  
^{2} E invece, quale sorte mi assegna Dio di lassù
e quale eredità mi riserva l’Onnipotente dall’alto?  
^{3} Non è forse la rovina riservata all’iniquo
e la sventura per chi compie il male?  
^{4} Non vede egli la mia condotta
e non conta tutti i miei passi?  
^{5} Se ho agito con falsità
e il mio piede si è affrettato verso la frode,  
^{6} mi pesi pure sulla bilancia della giustizia
e Dio riconosca la mia integrità.  
^{7} Se il mio passo è andato fuori strada
e il mio cuore ha seguìto i miei occhi,  
se la mia mano si è macchiata,  
^{8} io semini e un altro ne mangi il frutto
e siano sradicati i miei germogli.  
^{9} Se il mio cuore si lasciò sedurre da una donna
e sono stato in agguato alla porta del mio prossimo,  
^{10} mia moglie macini per un estraneo
e altri si corichino con lei;  
^{11} difatti quella è un’infamia,
un delitto da denunciare,  
^{12} quello è un fuoco che divora fino alla distruzione
e avrebbe consumato tutto il mio raccolto.  
^{13} Se ho negato i diritti del mio schiavo
e della schiava in lite con me,  
^{14} che cosa farei, quando Dio si alzasse per giudicare,
e che cosa risponderei, quando aprisse l’inquisitoria?  
^{15} Chi ha fatto me nel ventre materno,
non ha fatto anche lui?  
Non fu lo stesso a formarci nel grembo?  
^{16} Se ho rifiutato ai poveri quanto desideravano,
se ho lasciato languire gli occhi della vedova,  
^{17} se da solo ho mangiato il mio tozzo di pane,
senza che ne mangiasse anche l’orfano  
^{18} – poiché fin dall'infanzia come un padre io l’ho allevato
e, appena generato, gli ho fatto da guida –,  
^{19} se mai ho visto un misero senza vestito
o un indigente che non aveva di che coprirsi,  
^{20} se non mi hanno benedetto i suoi fianchi,
riscaldàti con la lana dei miei agnelli,  
^{21} se contro l’orfano ho alzato la mano,
perché avevo in tribunale chi mi favoriva,  
^{22} mi si stacchi la scapola dalla spalla
e si rompa al gomito il mio braccio,  
^{23} perché mi incute timore il castigo di Dio
e davanti alla sua maestà non posso resistere.  
^{24} Se ho riposto la mia speranza nell’oro
e all’oro fino ho detto: “Tu sei la mia fiducia”,  
^{25} se ho goduto perché grandi erano i miei beni
e guadagnava molto la mia mano,  
^{26} se, vedendo il sole risplendere
e la luna avanzare smagliante,  
^{27} si è lasciato sedurre in segreto il mio cuore
e con la mano alla bocca ho mandato un bacio,  
^{28} anche questo sarebbe stato un delitto da denunciare,
perché avrei rinnegato Dio, che sta in alto.  
^{29} Ho gioito forse della disgrazia del mio nemico?
Ho esultato perché lo colpiva la sventura?  
^{30} Ho permesso alla mia lingua di peccare,
augurandogli la morte con imprecazioni?  
^{31} La gente della mia tenda esclamava:
“A chi non ha dato le sue carni per saziarsi?”.  
^{32} All’aperto non passava la notte il forestiero
e al viandante aprivo le mie porte.  
^{33} Non ho nascosto come uomo la mia colpa,
tenendo celato nel mio petto il mio delitto,  
^{34} come se temessi molto la folla
e il disprezzo delle famiglie mi spaventasse,  
tanto da starmene zitto, senza uscire di casa.  
^{38} Se contro di me grida la mia terra
e i suoi solchi piangono a una sola voce,  
^{39} se ho mangiato il suo frutto senza pagare
e ho fatto sospirare i suoi coltivatori,  
^{40a}in luogo di frumento mi crescano spini  
ed erbaccia al posto dell’orzo.  
^{35} Oh, avessi uno che mi ascoltasse!
Ecco qui la mia firma! L’Onnipotente mi risponda!  
Il documento scritto dal mio avversario  
^{36} vorrei certo portarlo sulle mie spalle
e cingerlo come mio diadema!  
^{37} Gli renderò conto di tutti i miei passi,
mi presenterei a lui come un principe».  
^{40b}Sono finite le parole di Giobbe.

- # GIOBBE - 32
----------------------------------

^{1} Quei tre uomini cessarono di rispondere a Giobbe, perché egli si riteneva giusto. ^{2} Allora si accese lo sdegno di Eliu, figlio di Barachele, il Buzita, della tribù di Ram. Si accese di sdegno contro Giobbe, perché si considerava giusto di fronte a Dio; ^{3} si accese di sdegno anche contro i suoi tre amici, perché non avevano trovato di che rispondere, sebbene avessero dichiarato Giobbe colpevole. ^{4} Eliu aveva aspettato, mentre essi parlavano con Giobbe, perché erano più vecchi di lui in età. ^{5} Quando vide che sulla bocca di questi tre uomini non vi era più alcuna risposta, Eliu si accese di sdegno.
^{6} Eliu, figlio di Barachele, il Buzita, prese a dire:
«Giovane io sono di anni  
e voi siete già canuti;  
per questo ho esitato, per rispetto,  
a manifestarvi il mio sapere.  
^{7} Pensavo: “Parlerà l’età
e gli anni numerosi insegneranno la sapienza”.  
^{8} Ma è lo spirito che è nell’uomo,
è il soffio dell’Onnipotente che lo fa intelligente.  
^{9} Essere anziani non significa essere sapienti,
essere vecchi non significa saper giudicare.  
^{10} Per questo io oso dire: “Ascoltatemi;
esporrò anch’io il mio parere”.  
^{11} Ecco, ho atteso le vostre parole,
ho teso l’orecchio ai vostri ragionamenti.  
Finché andavate in cerca di argomenti,  
^{12} su di voi fissai l’attenzione.
Ma ecco, nessuno ha potuto confutare Giobbe,  
nessuno tra voi ha risposto ai suoi detti.  
^{13} Non venite a dire: “Abbiamo trovato noi la sapienza,
Dio solo può vincerlo, non un uomo!”.  
^{14} Egli non ha rivolto a me le sue parole,
e io non gli risponderò con i vostri argomenti.  
^{15} Sono sconcertati, non rispondono più,
mancano loro le parole.  
^{16} Ho atteso, ma poiché non parlano più,
poiché stanno lì senza risposta,  
^{17} risponderò anch’io per la mia parte,
esporrò anch’io il mio parere;  
^{18} mi sento infatti pieno di parole,
mi preme lo spirito che è nel mio ventre.  
^{19} Ecco, il mio ventre è come vino senza aria di sfogo,
come otri nuovi sta per scoppiare.  
^{20} Parlerò e avrò un po’ d’aria,
aprirò le labbra e risponderò.  
^{21} Non guarderò in faccia ad alcuno,
e non adulerò nessuno,  
^{22} perché io non so adulare:
altrimenti il mio creatore in breve mi annienterebbe.

- # GIOBBE - 33
----------------------------------

^{1} Ascolta dunque, Giobbe, i miei discorsi,
porgi l’orecchio ad ogni mia parola.  
^{2} Ecco, io apro la bocca,
parla la mia lingua entro il mio palato.  
^{3} Il mio cuore dirà parole schiette
e le mie labbra parleranno con chiarezza.  
^{4} Lo spirito di Dio mi ha creato
e il soffio dell’Onnipotente mi fa vivere.  
^{5} Se puoi, rispondimi,
prepàrati, tieniti pronto davanti a me.  
^{6} Ecco, io sono come te di fronte a Dio,
anch’io sono stato formato dal fango:  
^{7} ecco, nulla hai da temere da me,
non farò pesare su di te la mia mano.  
^{8} Tu hai detto in mia presenza
e il suono delle tue parole ho udito:  
^{9} “Puro sono io, senza peccato,
io sono pulito, non ho colpa;  
^{10} ma lui contro di me trova pretesti
e mi considera suo nemico,  
^{11} pone in ceppi i miei piedi
e spia tutti i miei passi!”.  
^{12} Ecco, in questo non hai ragione, ti rispondo:
Dio, infatti, è più grande dell’uomo.  
^{13} Perché vuoi contendere con lui,
se egli non rende conto di tutte le sue parole?  
^{14} Dio può parlare in un modo
o in un altro, ma non vi si presta attenzione.  
^{15} Nel sogno, nella visione notturna,
quando cade il torpore sugli uomini,  
nel sonno sul giaciglio,  
^{16} allora apre l’orecchio degli uomini
e per la loro correzione li spaventa,  
^{17} per distogliere l’uomo dal suo operato
e tenerlo lontano dall’orgoglio,  
^{18} per preservare la sua anima dalla fossa
e la sua vita dal canale infernale.  
^{19} Talvolta egli lo corregge con dolori nel suo letto
e con la tortura continua delle ossa.  
^{20} Il pane gli provoca nausea,
gli ripugnano anche i cibi più squisiti,  
^{21} dimagrisce a vista d’occhio
e le ossa, che prima non si vedevano, spuntano fuori,  
^{22} la sua anima si avvicina alla fossa
e la sua vita a coloro che infliggono la morte.  
^{23} Ma se vi è un angelo sopra di lui,
un mediatore solo fra mille,  
che mostri all’uomo il suo dovere,  
^{24} che abbia pietà di lui e implori:
“Scampalo dallo scendere nella fossa,  
io gli ho trovato un riscatto”,  
^{25} allora la sua carne sarà più florida che in gioventù,
ed egli tornerà ai giorni della sua adolescenza.  
^{26} Supplicherà Dio e questi gli userà benevolenza,
gli mostrerà con giubilo il suo volto,  
e di nuovo lo riconoscerà giusto.  
^{27} Egli si rivolgerà agli uomini e dirà:
“Avevo peccato e violato la giustizia,  
ma egli non mi ha ripagato per quel che meritavo;  
^{28} mi ha scampato dal passare per la fossa
e la mia vita contempla la luce”.  
^{29} Ecco, tutto questo Dio fa,
due, tre volte per l’uomo,  
^{30} per far ritornare la sua anima dalla fossa
e illuminarla con la luce dei viventi.  
^{31} Porgi l’orecchio, Giobbe, ascoltami,
sta’ in silenzio e parlerò io;  
^{32} ma se hai qualcosa da dire, rispondimi,
parla, perché io desidero darti ragione.  
^{33} Altrimenti, ascoltami,
sta’ in silenzio e io ti insegnerò la sapienza».

- # GIOBBE - 34
----------------------------------

^{1} Eliu prese a dire:
^{2} «Ascoltate, saggi, le mie parole
e voi, dotti, porgetemi l’orecchio,  
^{3} perché come l’orecchio distingue le parole
e il palato assapora i cibi,  
^{4} così noi esploriamo ciò che è giusto,
indaghiamo tra noi ciò che è bene.  
^{5} Giobbe ha detto: “Io sono giusto,
ma Dio mi nega il mio diritto;  
^{6} contro il mio diritto passo per menzognero,
inguaribile è la mia piaga, benché senza colpa”.  
^{7} Quale uomo è come Giobbe
che beve, come l’acqua, l’insulto,  
^{8} che cammina in compagnia dei malfattori,
andando con uomini iniqui?  
^{9} Infatti egli ha detto: “Non giova all’uomo
essere gradito a Dio”.  
^{10} Perciò ascoltatemi, voi che siete uomini di senno:
lontano da Dio l’iniquità  
e dall’Onnipotente l’ingiustizia!  
^{11} Egli infatti ricompensa l’uomo secondo le sue opere,
retribuisce ciascuno secondo la sua condotta.  
^{12} In verità, Dio non agisce da ingiusto
e l’Onnipotente non sovverte il diritto!  
^{13} Chi mai gli ha affidato la terra?
Chi gli ha assegnato l’universo?  
^{14} Se egli pensasse solo a se stesso
e a sé ritraesse il suo spirito e il suo soffio,  
^{15} ogni carne morirebbe all’istante
e l’uomo ritornerebbe in polvere.  
^{16} Se sei intelligente, ascolta bene questo,
porgi l’orecchio al suono delle mie parole.  
^{17} Può mai governare chi è nemico del diritto?
E tu osi condannare il Giusto supremo?  
^{18} Lui che dice a un re: “Iniquo!”
e ai prìncipi: “Malvagi!”,  
^{19} lui che non usa parzialità con i potenti
e non preferisce il ricco al povero,  
perché tutti sono opera delle sue mani.  
^{20} In un istante muoiono e nel cuore della notte
sono colpiti i potenti e periscono.  
Senza sforzo egli rimuove i tiranni,  
^{21} perché tiene gli occhi sulla condotta dell’uomo
e vede tutti i suoi passi.  
^{22} Non vi è tenebra, non densa oscurità,
dove possano nascondersi i malfattori.  
^{23} Poiché non si fissa una data all’uomo
per comparire davanti a Dio in giudizio:  
^{24} egli abbatte i potenti, senza fare indagini,
e colloca altri al loro posto.  
^{25} Perché conosce le loro opere,
li travolge nella notte e sono schiacciati.  
^{26} Come malvagi li percuote,
li colpisce alla vista di tutti,  
^{27} perché si sono allontanati da lui
e di tutte le sue vie non vollero saperne,  
^{28} facendo salire fino a lui il grido degli oppressi,
ed egli udì perciò il lamento dei poveri.  
^{29} Se egli rimane inattivo, chi può condannarlo?
Se nasconde il suo volto, chi può vederlo?  
Ma sulle nazioni e sugli individui egli veglia,  
^{30} perché non regni un uomo perverso,
e il popolo non venga ostacolato.  
^{31} A Dio si può dire questo:
“Mi sono ingannato, non farò più del male.  
^{32} Al di là di quello che vedo, istruiscimi tu.
Se ho commesso iniquità, non persisterò”.  
^{33} Forse dovrebbe ricompensare secondo il tuo modo di vedere,
perché tu rifiuti il suo giudizio?  
Sei tu che devi scegliere, non io,  
di’, dunque, quello che sai.  
^{34} Gli uomini di senno mi diranno
insieme a ogni saggio che mi ascolta:  
^{35} “Giobbe non parla con sapienza
e le sue parole sono prive di senso”.  
^{36} Bene, Giobbe sia esaminato fino in fondo,
per le sue risposte da uomo empio,  
^{37} perché al suo peccato aggiunge la ribellione,
getta scherno su di noi  
e moltiplica le sue parole contro Dio».

- # GIOBBE - 35
----------------------------------

^{1} Eliu prese a dire:
^{2} «Ti pare di aver pensato correttamente,
quando dicesti: “Sono giusto davanti a Dio”?  
^{3} Tu dici infatti: “A che serve?
Quale guadagno ho a non peccare?”.  
^{4} Voglio replicare a te
e ai tuoi amici insieme con te.  
^{5} Contempla il cielo e osserva,
considera le nubi, come sono più alte di te.  
^{6} Se pecchi, che cosa gli fai?
Se aumenti i tuoi delitti, che danno gli arrechi?  
^{7} Se tu sei giusto, che cosa gli dai
o che cosa riceve dalla tua mano?  
^{8} Su un uomo come te ricade la tua malizia,
su un figlio d’uomo la tua giustizia!  
^{9} Si grida sotto il peso dell’oppressione,
si invoca aiuto contro il braccio dei potenti,  
^{10} ma non si dice: “Dov’è quel Dio che mi ha creato,
che ispira nella notte canti di gioia,  
^{11} che ci rende più istruiti delle bestie selvatiche,
che ci fa più saggi degli uccelli del cielo?”.  
^{12} Si grida, allora, ma egli non risponde
a causa della superbia dei malvagi.  
^{13} È inutile: Dio non ascolta
e l’Onnipotente non vi presta attenzione;  
^{14} ancor meno quando tu dici che non lo vedi,
che la tua causa sta innanzi a lui e tu in lui speri,  
^{15} e così pure quando dici che la sua ira non punisce
né si cura molto dell’iniquità.  
^{16} Giobbe dunque apre a vuoto la sua bocca
e accumula chiacchiere senza senso».

- # GIOBBE - 36
----------------------------------

^{1} Eliu continuò a dire:
^{2} «Abbi un po’ di pazienza e io ti istruirò,
perché c’è altro da dire in difesa di Dio.  
^{3} Prenderò da lontano il mio sapere
e renderò giustizia al mio creatore.  
^{4} Non è certo menzogna il mio parlare:
è qui con te un uomo dalla scienza perfetta.  
^{5} Ecco, Dio è grande e non disprezza nessuno,
egli è grande per la fermezza delle sue decisioni.  
^{6} Non lascia vivere l’iniquo
e rende giustizia ai miseri.  
^{7} Non stacca gli occhi dai giusti,
li fa sedere sui troni dei re  
e li esalta per sempre.  
^{8} Se sono avvinti in catene,
o sono stretti dai lacci dell’afflizione,  
^{9} Dio mostra loro gli errori e i misfatti
che hanno commesso per orgoglio.  
^{10} Apre loro gli orecchi alla correzione
e li esorta ad allontanarsi dal male.  
^{11} Se ascoltano e si sottomettono,
termineranno i loro giorni nel benessere  
e i loro anni fra le delizie.  
^{12} Ma se non ascoltano,
passeranno attraverso il canale infernale  
e spireranno senza rendersene conto.  
^{13} I perversi di cuore si abbandonano all’ira,
non invocano aiuto, quando Dio li incatena.  
^{14} Si spegne in gioventù la loro vita,
la loro esistenza come quella dei prostituti.  
^{15} Ma Dio libera il povero mediante l'afflizione,
e con la sofferenza gli apre l’orecchio.  
^{16} Egli trarrà anche te dalle fauci dell’angustia
verso un luogo spazioso, non ristretto,  
e la tua tavola sarà colma di cibi succulenti.  
^{17} Ma se di giudizio iniquo sei pieno,
giudizio e condanna ti seguiranno.  
^{18} Fa’ che l’ira non ti spinga allo scherno,
e che il prezzo eccessivo del riscatto non ti faccia deviare.  
^{19} Varrà forse davanti a lui il tuo grido d’aiuto nell’angustia
o tutte le tue risorse di energia?  
^{20} Non desiderare che venga quella notte
nella quale i popoli sono sradicati dalla loro sede.  
^{21} Bada di non volgerti all’iniquità,
poiché per questo sei stato provato dalla miseria.  
^{22} Ecco, Dio è sublime nella sua potenza;
quale maestro è come lui?  
^{23} Chi mai gli ha imposto il suo modo d’agire
o chi mai ha potuto dirgli: “Hai agito male?”.  
^{24} Ricòrdati di lodarlo per le sue opere,
che l’umanità ha cantato.  
^{25} Tutti le contemplano,
i mortali le ammirano da lontano.  
^{26} Ecco, Dio è così grande che non lo comprendiamo,
è incalcolabile il numero dei suoi anni.  
^{27} Egli attrae in alto le gocce d’acqua
e scioglie in pioggia i suoi vapori  
^{28} che le nubi rovesciano,
grondano sull’uomo in quantità.  
^{29} Chi può calcolare la distesa delle nubi
e i fragori della sua dimora?  
^{30} Ecco, egli vi diffonde la sua luce
e ricopre le profondità del mare.  
^{31} In tal modo alimenta i popoli
e offre loro cibo in abbondanza.  
^{32} Con le mani afferra la folgore
e la scaglia contro il bersaglio.  
^{33} Il suo fragore lo annuncia,
la sua ira si accende contro l’iniquità.

- # GIOBBE - 37
----------------------------------

^{1} Per questo mi batte forte il cuore
e mi balza fuori dal petto.  
^{2} Udite attentamente il rumore della sua voce,
il fragore che esce dalla sua bocca.  
^{3} Egli lo diffonde per tutto il cielo
e la sua folgore giunge ai lembi della terra;  
^{4} dietro di essa ruggisce una voce,
egli tuona con la sua voce maestosa:  
nulla può arrestare il lampo  
appena si ode la sua voce.  
^{5} Dio tuona mirabilmente con la sua voce,
opera meraviglie che non comprendiamo!  
^{6} Egli infatti dice alla neve: “Cadi sulla terra”
e alle piogge torrenziali: “Siate violente”.  
^{7} Nella mano di ogni uomo pone un sigillo,
perché tutti riconoscano la sua opera.  
^{8} Le belve si ritirano nei loro nascondigli
e si accovacciano nelle loro tane.  
^{9} Dalla regione australe avanza l’uragano
e il gelo dal settentrione.  
^{10} Al soffio di Dio si forma il ghiaccio
e le distese d’acqua si congelano.  
^{11} Carica di umidità le nuvole
e le nubi ne diffondono le folgori.  
^{12} Egli le fa vagare dappertutto
secondo i suoi ordini,  
perché eseguano quanto comanda loro  
su tutta la faccia della terra.  
^{13} Egli le manda o per castigo del mondo
o in segno di bontà.  
^{14} Porgi l’orecchio a questo, Giobbe,
férmati e considera le meraviglie di Dio.  
^{15} Sai tu come Dio le governa
e come fa brillare il lampo dalle nubi?  
^{16} Conosci tu come le nuvole si muovono in aria?
Sono i prodigi di colui che ha una scienza perfetta.  
^{17} Sai tu perché le tue vesti sono roventi,
quando la terra è in letargo sotto il soffio dello scirocco?  
^{18} Hai tu forse disteso con lui il firmamento,
solido come specchio di metallo fuso?  
^{19} Facci sapere che cosa possiamo dirgli!
Noi non siamo in grado di esprimerci perché avvolti nelle tenebre.  
^{20} Gli viene forse riferito se io parlo,
o, se uno parla, ne viene informato?  
^{21} All’improvviso la luce diventa invisibile,
oscurata dalle nubi:  
poi soffia il vento e le spazza via.  
^{22} Dal settentrione giunge un aureo chiarore,
intorno a Dio è tremenda maestà.  
^{23} L’Onnipotente noi non possiamo raggiungerlo,
sublime in potenza e rettitudine,  
grande per giustizia: egli non opprime.  
^{24} Perciò lo temono tutti gli uomini,
ma egli non considera quelli che si credono sapienti!».

- # GIOBBE - 38
----------------------------------

^{1} Il Signore prese a dire a Giobbe in mezzo all’uragano:
^{2} «Chi è mai costui che oscura il mio piano
con discorsi da ignorante?  
^{3} Cingiti i fianchi come un prode:
io t’interrogherò e tu mi istruirai!  
^{4} Quando ponevo le fondamenta della terra, tu dov’eri?
Dimmelo, se sei tanto intelligente!  
^{5} Chi ha fissato le sue dimensioni, se lo sai,
o chi ha teso su di essa la corda per misurare?  
^{6} Dove sono fissate le sue basi
o chi ha posto la sua pietra angolare,  
^{7} mentre gioivano in coro le stelle del mattino
e acclamavano tutti i figli di Dio?  
^{8} Chi ha chiuso tra due porte il mare,
quando usciva impetuoso dal seno materno,  
^{9} quando io lo vestivo di nubi
e lo fasciavo di una nuvola oscura,  
^{10} quando gli ho fissato un limite,
e gli ho messo chiavistello e due porte  
^{11} dicendo: “Fin qui giungerai e non oltre
e qui s’infrangerà l’orgoglio delle tue onde”?  
^{12} Da quando vivi, hai mai comandato al mattino
e assegnato il posto all’aurora,  
^{13} perché afferri la terra per i lembi
e ne scuota via i malvagi,  
^{14} ed essa prenda forma come creta premuta da sigillo
e si tinga come un vestito,  
^{15} e sia negata ai malvagi la loro luce
e sia spezzato il braccio che si alza a colpire?  
^{16} Sei mai giunto alle sorgenti del mare
e nel fondo dell’abisso hai tu passeggiato?  
^{17} Ti sono state svelate le porte della morte
e hai visto le porte dell’ombra tenebrosa?  
^{18} Hai tu considerato quanto si estende la terra?
Dillo, se sai tutto questo!  
^{19} Qual è la strada dove abita la luce
e dove dimorano le tenebre,  
^{20} perché tu le possa ricondurre dentro i loro confini
e sappia insegnare loro la via di casa?  
^{21} Certo, tu lo sai, perché allora eri già nato
e il numero dei tuoi giorni è assai grande!  
^{22} Sei mai giunto fino ai depositi della neve,
hai mai visto i serbatoi della grandine,  
^{23} che io riserbo per l’ora della sciagura,
per il giorno della guerra e della battaglia?  
^{24} Per quali vie si diffonde la luce,
da dove il vento d’oriente invade la terra?  
^{25} Chi ha scavato canali agli acquazzoni
e una via al lampo tonante,  
^{26} per far piovere anche sopra una terra spopolata,
su un deserto dove non abita nessuno,  
^{27} per dissetare regioni desolate e squallide
e far sbocciare germogli verdeggianti?  
^{28} Ha forse un padre la pioggia?
O chi fa nascere le gocce della rugiada?  
^{29} Dal qual grembo esce il ghiaccio
e la brina del cielo chi la genera,  
^{30} quando come pietra le acque si induriscono
e la faccia dell’abisso si raggela?  
^{31} Puoi tu annodare i legami delle Plèiadi
o sciogliere i vincoli di Orione?  
^{32} Puoi tu far spuntare a suo tempo le costellazioni
o guidare l’Orsa insieme con i suoi figli?  
^{33} Conosci tu le leggi del cielo
o ne applichi le norme sulla terra?  
^{34} Puoi tu alzare la voce fino alle nubi
per farti inondare da una massa d’acqua?  
^{35} Scagli tu i fulmini ed essi partono
dicendoti: “Eccoci!”?  
^{36} Chi mai ha elargito all’ibis la sapienza
o chi ha dato al gallo intelligenza?  
^{37} Chi mai è in grado di contare con esattezza le nubi
e chi può riversare gli otri del cielo,  
^{38} quando la polvere del suolo diventa fango
e le zolle si attaccano insieme?  
^{39} Sei forse tu che vai a caccia di preda per la leonessa
e sazi la fame dei leoncelli,  
^{40} quando sono accovacciati nelle tane
o stanno in agguato nei nascondigli?  
^{41} Chi prepara al corvo il suo pasto,
quando i suoi piccoli gridano verso Dio  
e vagano qua e là per mancanza di cibo?

- # GIOBBE - 39
----------------------------------

^{1} Sai tu quando figliano i camosci
o assisti alle doglie delle cerve?  
^{2} Conti tu i mesi della loro gravidanza
e sai tu quando devono partorire?  
^{3} Si curvano e si sgravano dei loro parti,
espellono i loro feti.  
^{4} Robusti sono i loro figli, crescono all’aperto,
se ne vanno e non tornano più da esse.  
^{5} Chi lascia libero l’asino selvatico
e chi ne scioglie i legami?  
^{6} Io gli ho dato come casa il deserto
e per dimora la terra salmastra.  
^{7} Dei rumori della città se ne ride
e non ode le urla dei guardiani.  
^{8} Gira per le montagne, sua pastura,
e va in cerca di quanto è verde.  
^{9} Forse il bufalo acconsente a servirti
o a passare la notte presso la tua greppia?  
^{10} Puoi forse legare il bufalo al solco con le corde,
o fargli arare le valli dietro a te?  
^{11} Ti puoi fidare di lui, perché la sua forza è grande,
e puoi scaricare su di lui le tue fatiche?  
^{12} Conteresti su di lui, perché torni
e raduni la tua messe sull’aia?  
^{13} Lo struzzo batte festosamente le ali,
come se fossero penne di cicogna e di falco.  
^{14} Depone infatti sulla terra le uova
e nella sabbia le lascia riscaldare.  
^{15} Non pensa che un piede può schiacciarle,
una bestia selvatica calpestarle.  
^{16} Tratta duramente i figli, come se non fossero suoi,
della sua inutile fatica non si preoccupa,  
^{17} perché Dio gli ha negato la saggezza
e non gli ha dato in sorte l’intelligenza.  
^{18} Ma quando balza in alto,
si beffa del cavallo e del suo cavaliere.  
^{19} Puoi dare la forza al cavallo
e rivestire di criniera il suo collo?  
^{20} Puoi farlo saltare come una cavalletta,
con il suo nitrito maestoso e terrificante?  
^{21} Scalpita nella valle baldanzoso
e con impeto va incontro alle armi.  
^{22} Sprezza la paura, non teme,
né retrocede davanti alla spada.  
^{23} Su di lui tintinna la faretra,
luccica la lancia e il giavellotto.  
^{24} Con eccitazione e furore divora lo spazio
e al suono del corno più non si tiene.  
^{25} Al primo suono nitrisce: “Ah!”
e da lontano fiuta la battaglia,  
gli urli dei capi e il grido di guerra.  
^{26} È forse per il tuo ingegno che spicca il volo lo sparviero
e distende le ali verso il meridione?  
^{27} O al tuo comando l’aquila s’innalza
e costruisce il suo nido sulle alture?  
^{28} Vive e passa la notte fra le rocce,
sugli spuntoni delle rocce o sui picchi.  
^{29} Di lassù spia la preda
e da lontano la scorgono i suoi occhi.  
^{30} I suoi piccoli succhiano il sangue
e dove sono cadaveri, là essa si trova».

- # GIOBBE - 40
----------------------------------

^{1} Il Signore prese a dire a Giobbe:
^{2} «Il censore vuole ancora contendere con l’Onnipotente?
L’accusatore di Dio risponda!».  
^{3} Giobbe prese a dire al Signore:
^{4} «Ecco, non conto niente: che cosa ti posso rispondere?
Mi metto la mano sulla bocca.  
^{5} Ho parlato una volta, ma non replicherò,
due volte ho parlato, ma non continuerò».  
^{6} Il Signore prese a dire a Giobbe in mezzo all’uragano:
^{7} «Cingiti i fianchi come un prode:
io t’interrogherò e tu mi istruirai!  
^{8} Oseresti tu cancellare il mio giudizio,
dare a me il torto per avere tu la ragione?  
^{9} Hai tu un braccio come quello di Dio
e puoi tuonare con voce pari alla sua?  
^{10} Su, órnati pure di maestà e di grandezza,
rivèstiti di splendore e di gloria!  
^{11} Effondi pure i furori della tua collera,
guarda ogni superbo e abbattilo,  
^{12} guarda ogni superbo e umilialo,
schiaccia i malvagi ovunque si trovino;  
^{13} sprofondali nella polvere tutti insieme
e rinchiudi i loro volti nel buio!  
^{14} Allora anch’io ti loderò,
perché hai trionfato con la tua destra.  
^{15} Ecco, l’ippopotamo che io ho creato al pari di te,
si nutre di erba come il bue.  
^{16} Guarda, la sua forza è nei fianchi
e il suo vigore nel ventre.  
^{17} Rizza la coda come un cedro,
i nervi delle sue cosce s’intrecciano saldi,  
^{18} le sue vertebre sono tubi di bronzo,
le sue ossa come spranghe di ferro.  
^{19} Esso è la prima delle opere di Dio;
solo il suo creatore può minacciarlo con la spada.  
^{20} Gli portano in cibo i prodotti dei monti,
mentre tutte le bestie della campagna si trastullano attorno a lui.  
^{21} Sotto le piante di loto si sdraia,
nel folto del canneto e della palude.  
^{22} Lo ricoprono d’ombra le piante di loto,
lo circondano i salici del torrente.  
^{23} Ecco, se il fiume si ingrossa, egli non si agita,
anche se il Giordano gli salisse fino alla bocca, resta calmo.  
^{24} Chi mai può afferrarlo per gli occhi,
o forargli le narici con un uncino?  
^{25} Puoi tu pescare il Leviatàn con l’amo
e tenere ferma la sua lingua con una corda,  
^{26} ficcargli un giunco nelle narici
e forargli la mascella con un gancio?  
^{27} Ti rivolgerà forse molte suppliche
o ti dirà dolci parole?  
^{28} Stipulerà forse con te un’alleanza,
perché tu lo assuma come servo per sempre?  
^{29} Scherzerai con lui come un passero,
legandolo per le tue bambine?  
^{30} Faranno affari con lui gli addetti alla pesca,
e lo spartiranno tra i rivenditori?  
^{31} Crivellerai tu di dardi la sua pelle
e con la fiocina la sua testa?  
^{32} Prova a mettere su di lui la tua mano:
al solo ricordo della lotta, non ci riproverai!

- # GIOBBE - 41
----------------------------------

^{1} Ecco, davanti a lui ogni sicurezza viene meno,
al solo vederlo si resta abbattuti.  
^{2} Nessuno è tanto audace da poterlo sfidare:
chi mai può resistergli?  
^{3} Chi mai lo ha assalito e ne è uscito illeso?
Nessuno sotto ogni cielo.  
^{4} Non passerò sotto silenzio la forza delle sue membra,
né la sua potenza né la sua imponente struttura.  
^{5} Chi mai ha aperto il suo manto di pelle
e nella sua doppia corazza chi è penetrato?  
^{6} Chi mai ha aperto i battenti della sua bocca,
attorno ai suoi denti terrificanti?  
^{7} Il suo dorso è formato da file di squame,
saldate con tenace suggello:  
^{8} l’una è così unita con l’altra
che l’aria fra di esse non passa;  
^{9} ciascuna aderisce a quella vicina,
sono compatte e non possono staccarsi.  
^{10} Il suo starnuto irradia luce,
i suoi occhi sono come le palpebre dell’aurora.  
^{11} Dalla sua bocca erompono vampate,
sprizzano scintille di fuoco.  
^{12} Dalle sue narici esce fumo
come da caldaia infuocata e bollente.  
^{13} Il suo fiato incendia carboni
e dalla bocca gli escono fiamme.  
^{14} Nel suo collo risiede la forza
e innanzi a lui corre il terrore.  
^{15} Compatta è la massa della sua carne,
ben salda su di lui e non si muove.  
^{16} Il suo cuore è duro come pietra,
duro come la macina inferiore.  
^{17} Quando si alza si spaventano gli dèi
e per il terrore restano smarriti.  
^{18} La spada che lo affronta non penetra,
né lancia né freccia né dardo.  
^{19} Il ferro per lui è come paglia,
il bronzo come legno tarlato.  
^{20} Non lo mette in fuga la freccia,
per lui le pietre della fionda sono come stoppia.  
^{21} Come stoppia è la mazza per lui
e si fa beffe del sibilo del giavellotto.  
^{22} La sua pancia è fatta di cocci aguzzi
e striscia sul fango come trebbia.  
^{23} Fa ribollire come pentola il fondo marino,
fa gorgogliare il mare come un vaso caldo di unguenti.  
^{24} Dietro di sé produce una scia lucente
e l’abisso appare canuto.  
^{25} Nessuno sulla terra è pari a lui,
creato per non aver paura.  
^{26} Egli domina tutto ciò che superbo s’innalza,
è sovrano su tutte le bestie feroci».

- # GIOBBE - 42
----------------------------------

^{1} Giobbe prese a dire al Signore:
^{2} «Comprendo che tu puoi tutto
e che nessun progetto per te è impossibile.  
^{3} Chi è colui che, da ignorante,
può oscurare il tuo piano?  
Davvero ho esposto cose che non capisco,  
cose troppo meravigliose per me, che non comprendo.  
^{4} Ascoltami e io parlerò,
io t’interrogherò e tu mi istruirai!  
^{5} Io ti conoscevo solo per sentito dire,
ma ora i miei occhi ti hanno veduto.  
^{6} Perciò mi ricredo e mi pento
sopra polvere e cenere».  
^{7} Dopo che il Signore ebbe rivolto queste parole a Giobbe, disse a Elifaz di Teman: «La mia ira si è accesa contro di te e contro i tuoi due amici, perché non avete detto di me cose rette come il mio servo Giobbe. ^{8} Prendete dunque sette giovenchi e sette montoni e andate dal mio servo Giobbe e offriteli in olocausto per voi. Il mio servo Giobbe pregherà per voi e io, per riguardo a lui, non punirò la vostra stoltezza, perché non avete detto di me cose rette come il mio servo Giobbe».
^{9} Elifaz di Teman, Bildad di Suach e Sofar di Naamà andarono e fecero come aveva detto loro il Signore e il Signore ebbe riguardo di Giobbe.
^{10} Il Signore ristabilì la sorte di Giobbe, dopo che egli ebbe pregato per i suoi amici. Infatti il Signore raddoppiò quanto Giobbe aveva posseduto. ^{11} Tutti i suoi fratelli, le sue sorelle e i suoi conoscenti di prima vennero a trovarlo; banchettarono con lui in casa sua, condivisero il suo dolore e lo consolarono di tutto il male che il Signore aveva mandato su di lui, e ognuno gli regalò una somma di denaro e un anello d’oro.
^{12} Il Signore benedisse il futuro di Giobbe più del suo passato. Così possedette quattordicimila pecore e seimila cammelli, mille paia di buoi e mille asine. ^{13} Ebbe anche sette figli e tre figlie. ^{14} Alla prima mise nome Colomba, alla seconda Cassia e alla terza Argentea. ^{15} In tutta la terra non si trovarono donne così belle come le figlie di Giobbe e il loro padre le mise a parte dell’eredità insieme con i loro fratelli.
^{16} Dopo tutto questo, Giobbe visse ancora centoquarant’anni e vide figli e nipoti per quattro generazioni. ^{17} Poi Giobbe morì, vecchio e sazio di giorni.

* * *

[\[Indice\]](../indice.htm#poetici)
